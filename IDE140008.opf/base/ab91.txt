[A:toc-1]དཀར་ཆགམཆོད་བརྗོད་དང་རྩོམ་པར་དམ་བཅའ་བ། (1)འཛམ་བུ་གླིང་པའི་རྒྱལ་རབས་སྤྱི་བྱིངས་ཀྱི་སྟོང་ཐུན་ཟུར་ཙམ་ (3)འཛམ་བུ་གླིང་པའི་ཡུལ་ཁམས་དང་མིའི་རིགས་རུས་ཀྱི་རྣམ་དབྱེ། (5)རྒྱལ་རབས་ཀུན་གྱི་མཆོག་གྱུར་རྒྱ་གར་རྒྱལ་རབས།
(10)བཅོམ་ལྡན་འདས་ཀྱི་རྣམ་ཐར་ལས་འཕགས་པའི་མཛད་པ་བཅུ་གཉིས་བསྟན་ཚུལ། (15)སྟོན་པའི་སྐུ་ཚབ་བཞེངས་ཚུལ། (32)བསྟན་པའི་གཏད་རབས། (35)བསྟན་པའི་གནས་ཚད།
(37)བཀའ་བསྡུ་རིམ་པ་གསུམ་དུ་མཛད་ཚུལ། (38)

[A:toc-2]འཕགས་ཡུལ་བལ་པོའི་རྒྱལ་རབས། (51)བློ་ལྡན་རྒྱ་ནག་རྒྱལ་རབས། (62)དཔའ་བོ་མི་ཉག་གི་རྒྱལ་རབས། (74)ཆོས་རྒྱལ་བོད་ཀྱི་རྒྱལ་རབས། (77)བོད་ཀྱི་བློན་ཆེན་མཛངས་པ་མི་བདུན་གྱི་བྱུང་ཚུལ།
(130)ཆེན་པོ་ཧོར་གྱི་རྒྱལ་རབས་ཆ་ལག་ཚང་བ། (132)དབུས་གཙང་ཁྲི་སྐོར་གྱི་དུད་གྲངས་དང་། འཇའ་མོ་འཛིན་ལུགས། (139)ཁྲི་སྐོར་བཅུ་གསུམ་གྱི་དུད་གྲངས་དང་འཇའ་མོ་འཛིན་ལུགས། (156)དཔལ་ལྡན་ས་སྐྱ་འཁོན་གྱི་གདུང་རབས་བསྟན་པ།
(159)ས་སྐྱའི་བུ་ཆེན་ཤར་ནུབ་གུང་གསུམ་དང་། ཁང་གསར་ཆེན་མོ་བའི་བྱོན་ཚུལ། (187)

[A:toc-3]དབུས་གཙང་དཔོན་ཆེན་དང་། ས་སྐྱ་ནང་ཆེན་རིམ་པའི་བྱོན་ཚུལ། (191)ཁྲི་སྐོར་མཆོག་གྱུར་ཞ་ལུ་བའི་བྱུང་ཚུལ་དང་། མྱང་ཡུལ་ཆགས་ལུགས། (196)ལྷ་དབང་སྤྲུལ་པ་དཔལ་ལྡན་ཤར་དགའི་བྱུང་ཚུལ།
(201)མ་སངས་སྤྲུལ་པ་སྟག་སྣ་རྫོང་པའི་བྱུང་ཚུལ། (213)གནོད་སྦྱིན་སྤྲུལ་པ་རྣམ་རྒྱལ་གླིང་པའི་བྱོན་ཚུལ། (225)བོད་དུ་བསྟན་པ་ཕྱི་དར་དང་། མཁས་གྲུབ་སྡེ་དགོན་བྱུང་ཚུལ། (233)ཇོ་བོ་རྗེའི་སློབ་རྒྱུད་དང་།
བཀའ་གདམས་པའི་བྱོན་ཚུལ། (238)རྔོག་ལོ་ཁུ་དབོན་གྱི་སློབ་རྒྱུད་དང་། བཤད་གྲྭ་དར་ཚུལ། (242)སྨད་འདུལ་གྱི་བཤད་རྒྱུད། (247)

[A:toc-4]བོད་དུ་བླ་ཆེན་མཁན་རྒྱུད་དང་། སྤུ་ཚོ་མཁན་རྒྱུད། པཎ་ཆེན་མཁན་རྒྱུད་རྣམས་བྱོན་ཚུལ། (249)ཚོགས་པ་སྡེ་བཞིར་གྱེས་ཚུལ། (251)དགས་པོ་བཀའ་བརྒྱུད་བྱོན་ཚུལ། (253)ཕག མོ་གྲུ་པའི་ཆོས་རྒྱུད་དང་།
བླ་རབས་བྱོན་ཚུལ། (264)དཔལ་ཕག་མོ་གྲུ་པའི་དཔོན་རབས་བྱོན་ཚུལ། (267)ལྷ་པའི་བླ་རབས་ཆོས་རྒྱུད་བྱོན་ཚུལ། (272)ཤངས་པ་བཀའ་བརྒྱུད་རིན་ཆེན་བདུན་བྱོན་ཚུལ། (274)ཆོས་རྒྱལ་འཕགས་པའི་ཤེས་བྱ་རབ་གསལ་ལས།
སྣོད་བཅུད་ཀྱི་ཆགས་ཚུལ་མདོར་བསྡུས། (282)ཡིག་ཚང་གི་མཛད་བྱང་དང་སྨོན་ལམ། (290)

མཆོད་བརྗོད་དང་རྩོམ་པ་དམ་བཅའ་བ།༄༅། བླ་མ་དང་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། །ཆོས་ཀྱི་རྒྱལ་པོ་སྐྱབས་གསུམ་འདུས་པའི་སྐུ། །ཆོས་ཀྱི་དབང་ཕྱུག་ཁམས་གསུམ་འདྲེན་པའི་མཆོག །ཆོས་ཀྱི་འབྱོར་པས་སྟོང་གསུམ་དབུལ་བ་སེལ།
།ཆོས་རྗེ་བླ་མ་དུས་གསུམ་མཁྱེན་ལ་འདུད། །བསྐལ་བཟང་འདི་ལ་སྲིད་པ་གསུམ་གྱི་མགོན། །མཚན་བཟང་དཔེ་བྱད་བརྒྱད་ཅུའི་གཟི་འོད་འབར། །རིགས་བཟང་ཟས་གཙང་སྲས་པོ་ལྷའི་ལྷ།
།བློ་བཟང་ཀུན་མཁྱེན་རྒྱལ་པོའི་ཞབས་ལ་འདུད། །བྱམས་པའི་ཐུགས་ཀྱིས་ལོག་པའི་ལྟ་བ་འཇོམས། །སྙན་དབྱངས་གསུང་གི་འགྲོ་ལ་ཆོས་ཆར་འབེབས། །སྨྲ་བའི་ཕྱོགས་ལ་མི་འཇིགས་སེང་གེ་ཡི།
།སྤོབས་པ་མཆོག་སྩོལ་རྒྱལ་སྲས་སྐུ་ལ་འདུད། །བསྟན་པ་ཡུན་རིང་གནས་ཕྱིར་སྟོན་པ་ཡིས། །བསྟན་འཛིན་སྐྱེས་བུའི་མཐུན་རྐྱེན་སྒྲུབ་པ་དང་། །བསྟན་ལ་གནོད་བྱེད་དགྲ་བགེགས་ཚར་གཅོད་པའི། །བསྟན་སྲུང་ལྷ་ཆེན་དཔལ་འབར་རྒྱལ་གྱུར་ཅིག།དེ་ལྟར་མཆོད་པར་བརྗོད་ནས།
དམ་པ་རྣམས་དགྱེས་པའི་འབེལ་གཏམ་མཁས་རྨོངས་དབྱེ་བའི་གཞི། །རྒྱ་གར་རྒྱ་ནག་གེ་སར་སྟག་གཟིག་དང་། །བལ་པོ་ཧོར་སོག་མི་ཉག་རྒྱལ་རབས་དང་།
ཁྱད་པར་བོད་ཡུལ་གངས་ཅན་ཁྲོད་འདི་རུ། བསྟན་པའི་གསལ་བྱེད་ལོ་པཎ་ཁུ་དབོན་སོགས། །མཁས་གྲུབ་དུ་མས་དཀའ་བ་བརྒྱ་ཕྲག་གིས། །དགེ་འདུན་སྡེ་བཙུགས་བཤད་སྒྲུབ་བསྐྱངས་ཚུལ་དང་།
།དེའི་

སྦྱིན་བདག་སྡེ་དཔོན་བྱམས་ལྡན་རྣམས། །རིམ་པར་བྱོན་ནས་བསྟན་པའི་བྱ་བ་དང་། །རང་གཞན་ཕན་བདེའི་དཔལ་ལ་བཀོད་ཚུལ་གྱི། །ཡིག་ཚང་ངོ་མཚར་འཕྲེང་བ་མཐའ་ཡས་རྣམས། །བདག་རྨོངས་བློ་ཡིས་སྲད་བུར་བརྒྱུས་ལ་ནུས།
།འོན་ཀྱང་བསྟན་ལ་གུས་ཞིང་མཁས་པ་ཡི། །ཕྱག་སྲོལ་མཐོང་ལ་བློ་མོས་ཆེ་བ་དང་། །གོང་མའི་རྣམ་ཐར་དམ་པའི་གླེང་འོས་རྣམས། །བརྗེད་དུ་ཕངས་ནས་སངས་རྒྱས་འཇིག་རྟེན་འདིར། །བྱོན་པའི་ཚུལ་དང་བཀའ་ཆེམས་བཀའ་ཁོལ་དང་།
།རྒྱལ་རབས་རྐྱང་ཁུགས་བློན་པོའི་ཞལ་གདམས་དང་། །སྦ་བཞེད་ཡར་ལུང་ཇོ་བོ་ཚལ་པ་དང་། །བུ་སྟོན་གྱིས་མཛད་ཆོས་འབྱུང་ཆེན་མོ་སོགས། །ཡིག་ཚང་སྣ་ཚོགས་ལེགས་བསྡུས་བརྗེད་བྱང་དང་།
།བློ་གསལ་མཛེས་པའི་རྒྱན་ལ་ཕན་ཕྱིར་དུ། །མདོར་བསྡུས་དོན་གསལ་འདི་ཉིད་བདག་གིས་བྲིས། །མཁས་པའི་ཚོགས་ཀྱིས་བཟོད་པ་མཛད་པར་རིགས། །རྒྱ་བོད་ཀྱི་ཡིག་ཚང་མཁས་པ་དགའ་བར་བྱེད་པའི་མཆོད་བརྗོད་དང་གླེང་གཞི་བསྟན་པ་ཕྱོགས་དུས་ཐམས་ཅད་དུ་དགེ་ལེགས་འཕེལ་བར་གྱུར་ཅིག།
།།

འཛམ་བུ་གླིང་པའི་རྒྱལ་རབས་སྤྱི་བྱིངས་ཀྱི་སྟོང་ཐུན་ཟུར་ཙམ་བཞུགས་སོ། ། ཨོཾ་སྭ་སྟི། སྔོན་བསགས་བསོད་ནམས་དུ་མས་རྒྱུ་བྱས་ཞིང་། །རིགས་རུས་ཆོ་འབྲང་ལྡན་པས་རྐྱེན་བྱས་ཏེ། །རྒྱུ་རྐྱེན་རྟེན་འབྲེལ་འཛོམས་པས་གླིང་བཞི་ལ།
།འཁོར་ལོའི་སྒྱུར་རྒྱལ་རྣམས་ལའང་བསྟོད་པར་བགྱི། །སྤྱི་རུ་ལྷ་མིའི་རྗེར་གྱུར་རྒྱལ་རིགས་ལ། །རྒྱས་པར་ཕྱེ་ན་སུམ་བརྒྱ་དྲུག་ཅུ་ཡོད། །དེ་ལས་བསྡུས་ན་རྣམ་པ་གཉིས་བཤད་དེ།
།དག་པ་སངས་རྒྱས་རྗེ་དང་མ་དག་སེམས་ཅན་རྗེ། །སངས་རྒྱས་རྗེ་ནི་སྐུ་གསུམ་འགྲོ་དོན་མཛད། །སེམས་ཅན་རྗེ་ལ་རྣམ་པ་ལྔར་དབྱེ་ནས། །སྟོང་གསུམ་དབང་བྱེད་སྤྱི་ཕུད་རྒྱལ་པོ་དང་།
།ས་འཛིན་རྒྱལ་པོ་ཕྱོགས་སྐྱོང་རྒྱལ་པོ་དང་། །རིགས་དྲུག་རྒྱལ་པོ་འཛམ་གླིང་རྒྱལ་པོ་དང་། །ལྔ་པོ་དེ་ཡང་འཛམ་གླིང་སོག་ཁའི་རྒྱལ་པོ་ལ། །བསྐོས་དང་གདུང་རྒྱུད་གློ་བུར་རྒྱལ་པོར་བཤད།
།རྒྱལ་པོ་དེ་གསུམ་འཁོར་ལོས་སྒྱུར་རྒྱལ་རྐྱེན། །དེ་ལ་སྤྱི་ཕུད་རྒྱལ་པོ་ཚངས་པ་དང་། །ས་འཛིན་བརྒྱ་བྱིན་ཕྱོགས་སྐྱོང་རྒྱལ་ཆེན་བཞི། །རིགས་དྲུག་རྒྱལ་པོ་གཤིན་རྗེ་ཆོས་རྒྱལ་དང་། །འཛམ་གླིང་གདུང་རྒྱུད་རྒྱལ་པོ་མང་བཀུར་རྒྱུད།
།འཁོར་ལོ་སྒྱུར་རྒྱལ་སྤྱི་བོ་སྐྱེས་ལ་སོགས། །གསེར་དངུལ་ཟངས་ལྕགས་དབང་སྒྱུར་རྒྱལ་པོ་ཡིན། །བོད་ཀྱི་རྒྱལ་པོ་གློ་བུར་རྒྱལ་པོར་གྲགས། །བསྐོས་པའི་རྒྱལ་པོ་ཕྱོགས་བཞིའི་རྒྱལ་པོ་ཡིན།
།རྒྱ་གར་ཆོས་ཀྱི་རྒྱལ་པོར་བསྐོ་བ་ནི། །

བྱིན་རླབས་བུམ་པ་གླང་ཆེན་སྣས་བཟུང་ནས། །དེ་ཡིས་སུ་ལ་དབང་བསྐུར་དེ་ལ་བཀོད། །རྒྱ་ནག་གཙུག་ལག་རྒྱལ་པོར་བསྐོ་བ་ནི། །རྒྱའི་ཁང་པ་ཤིན་ཏུ་མཐོ་བ་ལ༑ །ཤེལ་གྱི་སྐས་བཙུགས་སུ་ཐར་དེ་ལ་བསྐོ། །གེ་སར་དམག་གི་རྒྱལ་པོར་བསྐོ་བ་ནི།
།དཔག་ཆེན་བཞིས་མདའ་བཞི་ཆར་ཕྱོགས་བཞིར་འཕངས། མདའ་བཞི་དུས་སུ་ཟིན་ན་དེ་ལ་བསྐོ་བ་ཡིན། །སྟག་གཟིག་ནོར་གྱི་རྒྱལ་པོར་བསྐོ་བ་ནི། །རིན་ཆེན་གླིང་ནས་ནོར་བུ་སུས་ལོན་གྱིས།
།ནོར་གྱི་བདག་པོ་དེ་ལ་བསྐོ་བ་ཡིན། །བསྐོས་པའི་རྒྱལ་པོ་བཞིའི་སྟོན་པ་ནི། །རྒྱ་གར་རྒྱལ་པོ་སྔོན་སྦྱངས་ལས་འཕྲོ་ཅན། །སངས་རྒྱས་ཆོས་ཀྱི་སྣོད་དུ་རུང་བས་ན། །རྒྱལ་བ་ཤཱཀྱ་ཐུབ་པས་སྟོན་པ་མཛད།
།རྒྱ་ནག་གཙུག་ལག་དཔྱད་ཀྱིས་འདུལ་གཟིགས་ནས། །མཁྱེན་རབ་བདག་པོ་འཕགས་པ་འཇམ་དཔལ་གྱིས། །གབ་ཙེ་སུམ་བརྒྱ་དྲུག་ཅུ་སྟོན་པར་མཛད། །གེ་སར་དམག་གི་འདུལ་བར་གཟིགས་ནས་སུ།
།ལྷ་མོ་པཉྩི་ཀ་ཡི་བུ་ལྔ་བརྒྱ་པོ། །དེ་འདྲ་དམག་ཏུ་སྤྲུལ་ནས་སྟོན་པ་མཛད། །སྟག་གཟིག་ནོར་གྱི་འདུལ་བར་གཟིགས་ནས་སུ། །འཕགས་པ་ནོར་འཛིན་སྐུ་སྤྲུལ་སྟོན་པ་མཛད། །རྒྱ་གར་ཆོས་རྒྱལ་མ་རིག་མུན་པ་སེལ།
།རྒྱ་ནག་རྒྱལ་པོ་ལེགས་ཉེས་མེ་ལོང་སྟོན། །གེ་སར་རྒྱལ་པོ་དམག་གིས་དགྲ་དཔུང་འདུལ། ། སྟག་གཟིག་རྒྱལ་པོས་དབུལ་བའི་སྡུག་བསྔལ་སེལ། །ཞེས་བཤད་པ་རྣམས་རྒྱལ་རབས་སྤྱི་ཡི་སྟོང་ཐུན་ཟུར་ཙམ་མོ།།
།།

འཛམ་བུ་གླིང་པའི་ཡུལ་ཁམས་དང་མི་རིགས་རུས་རྣམ་དབྱེ་བཞུགས་སོ། ། ཨོཾ་སྭ་སྟི། སྲིད་པའི་གཏེར་ཁ་བང་མཛོད་འཛོམས་པའི་མཐུས། །མི་སྲིད་བྱ་བ་གང་ཡང་མེད་པའི་ཕྱིར། །ཁམས་གསུམ་གླིང་བཞི་ཁྱད་པར་རྒྱ་བོད་ན།
།ཡུལ་གྲངས་མི་རིགས་རྣམ་འགྱུར་འདི་ལྟར་སྣང་། །དེའང་ལྷོ་འཛམ་བུ་གླིང་པ་ཡུལ་གྲུ་ཆེ་ཆུང་དང་། མཐའ་དབུས་ཀྱི་ངོས་འཛིན། མི་རིགས། སྐད་རིགས་ཀྱི་རྣམ་དབྱེ་མང་དུ་བསྟན་ཅིང་། ཁྱད་པར་དམ་པའི་ཆོས་ཀྱི་འབྱུང་ཁུངས།
ཡུལ་གྱི་དབུས་རྒྱ་གར་རྡོ་རྗེ་གདན་ལ་ངོས་འཛིན་པ་མང་ལ། མདོ་རྒྱུད་ནས་ཀྱང་བཤད་པ་ནི་ཆོས་དར་ས་ཡིན་པ་ལ་དགོངས་སོ། །འཛམ་བུ་གླིང་གི་ས་ཚད་དང་ཡུལ་ཁམས་ཀྱི་དབྱེ་གནས་བསྟན་པ་ལུགས་གཅིག་ལ།
འཛམ་གླིང་སོག་ཁ་འདི་དབྱིབས་ཤིང་རྟ་ལྟ་བུ་སོག་པའི་ཡུ་བ་ལྕགས་རིའི་ངོས་ལ་བསྟན་པ་ལ་དཔག་ཚད་ཕྱེད་དང་བཞི་དང་། གཞན་ཕྱོགས་གསུམ་ལ་དཔག་ཚད་སྟོང་ཕྲག་གཉིས་གཉིས་སོ།
།དེའི་ཤར་གྱི་གླིང་གཡོག་རྔ་ཡབ་ན། ལྗོན་པ་རྟ་མགོ་ཅན་གྱི་རྒྱལ་ཁམས་ཡོད་ཅིང་། ནུབ་ཀྱི་རྔ་ཡབ་གཞན་ལ། ཡཀྴ་སྲིན་པོའི་རྒྱལ་ཁམས་ཡོད་དེ། གླིང་གཡོག་གཉིས་པོའང་དབྱིབས་གོང་དང་འདྲ་ཞིང་།
རྒྱ་ནི་གླིང་ཆེ་བའི་ཕྱེད་མའི་ཚད་དོ། །འཛམ་གླིང་འདི་ལ་ཡུལ་གྲུ་ཆེན་པོ་དགུ་ཡོད་པར་འདོད་དེ། ཤར་ན་རྒྱ་ནག་དང་ཁྲི་བསྟན། ལྷོ་ན་རྒྱ་གར་དང་ཁ་ཆེ། ནུབ་ན་སྟག་སྡེ་དང་། གཟིག་འཕན། བྱང་ན་ཁྲོམ་དང་།

གེ་སར་གཉིས། དབུས་ན་བོད་ཡུལ་གངས་ཀྱི་ར་བ་དང་དགུ་ཟེར་སྟེ། འཛམ་གླིང་གི་ས་ཚད་ཀྱི་ལྟེ་བ། བོད་གངས་ཅན་འདི་ཡིན་པར་འདོད་པ་ནི། ས་མཐོ། རི་མང་། གངས་ཆགས། ཆུ་བོ་ཐམས་ཅད་འདི་ནས་ཕྱི་མཐའ་རྣམས་ལ་བབས་པའི་ཕྱིར་གྱིས།
འདི་ཉིད་སའི་དབུས་ལྟེ་བ་ཡིན་པར་འདོད་དོ། །བོད་ཁ་བ་ཅན་གྱི་རྒྱལ་ཁམས་དང་། ཕྱོགས་བཞིའི་རྒྱལ་ཁམས་ཀྱི་མཚམས་ན། སྲིད་པས་བསྐོས་པའི་རྡོ་རིང་ཆེན་པོ་བཞི་ཡོད་དེ། ཤར་ཕྱོགས་རྒྱ་ནག་པོ་དང་བོད་ཀྱི་ས་མཚམས་ཤ་ཕུད་གངས་དཀར་ལྷའི་ཡུལ་ན།
འགྲོན་བུ་དུང་གི་རྡོ་རིང་བཙུགས་པ་ཡན་ཆད། ལྷོ་ཕྱོགས་རྒྱ་དཀར་པོ་དང་། བོད་ཀྱི་སོ་མཚམས་ཉུག་མ་བུ་ཁུར་སྲིན་གྱི་མཐིང་ཤུན།
གཡུའི་རྡོ་རིང་བཙུགས་པ་ཚུན་ཆོད། ནུབ་ཕྱོགས་སྟག་གཟིག་དང་བོད་ཀྱི་སོ་ཚམས། སྐང་མ་སྐང་གཅིག་ཀླུའི་ཡུལ་ན། ཤ་ཚེ་དངུལ་གྱི་རྡོ་རིང་བཙུགས་པ་མན་ཆད། བྱང་ཕྱོགས་ཁྲོམ་གེ་སར་དང་བོད་ཀྱི་སོ་མཚམས་མ་སྨའི་ལུ་རྒྱུད་སྨན་གྱི་ཡུལ་ན།
ར་གན་གསེར་གྱི་རྡོ་རིང་བཙུགས་པ་ཚུན་ཆད། དེ་རྣམས་བོད་ཁ་བ་ཅན་གྱི་ས་ཚད་དུ་རྟོགས་པར་བྱེད་ཅིང་། རྡོ་རིང་བཞི་པོ་དེ་ལ། སྦོམ་ཕྲ་ཕོ་འདོམ་ལྔ་བཅུའི་འཁོར་དང་།
དཔངས་ལ་ཕོ་འདོམ་གཉིས་བརྒྱ་རེ་ཡོད་པར་བྱེད་དོ། །བོད་ལ་ཡུལ་གྲུ་ཆེན་པོ་གསུམ་ཡོད་པ་ནི། སྟོད་མངའ་རིས་སྐོར་གསུམ་གངས་དང་གཡའི་ར་བ་རྫིང་དང་འདྲ་བ་ལ་ཡུལ་གྲུ་ཆེན་པོ་གཅིག
སྨད་ལྷ་རི་ཆུ་དྲུག་ལ། ནགས་དང་ནེའུ་ལྗོངས་ཞིང་དང་འདྲ་བ་ལ་ཡུལ་གྲུ་ཆེན་པོ་གཅིག བར་དབུས་གཙང་རུ་བཞི་བྲག་དང་ཆུ་འཐབ་པ་ཡུར་བ་དང་འདྲ་བ་ལ་ཡུལ་གྲུ་ཆེན་པོ་གཅིག་ཏེ། དེ་གསུམ་མོ། །དང་པོ་བོད་ཁ་བ་ཅན་གྱི་རྒྱལ་ཁམས་ཟེར་ཞིང་།
བར་སྐབས་སུ་ལྷ་སྲིན་མང་པོའི་འཛིན་པའི་དུས་ན། གདོང་དམར་ཅན་གྱི་ཡུལ་ཟེར་

བའང་བྱུང་། དེ་རྟིང་བོད་རྒྱལ་གྲི་གུམ་བཙན་པོའི་སྲས། བར་པ་བྱ་ཁྲིས། སྤུ་བོ་བྲག་ཐོག་ཏུ་བྱོན། སྤུ་བོའི་རྗེ་མཛད། རྟིང་ལ་ཡར་གདན་དྲངས། སྤུ་དེ་གུང་རྒྱལ་བྱ་བར་མཚན་གསོལ། བོད་ཀྱི་རྒྱལ་པོར་བསྐོས།
དེའི་མངའ་ཞབས་སུ་གྱུར་ཕྱིན་ན། སྤུར་རྒྱལ་བོད་ཀྱི་ཡུལ་བྱ་བ་འདི་བྱུང་བར་གདའོ། །རྒྱ་དཀར་པོའི་ཡུལ་དེ། དར་དཀར་གྱི་ཡོལ་བ་བརྐྱངས་པ་དང་འདྲ། རྒྱ་ནག་པོའི་ཡུལ། མཁྲིས་པ་གཅོང་ལ་བསྐྱུར་བ་དང་འདྲ།
བལ་པོའི་ཡུལ་གཞོང་པ་དང་འདྲ་བ། ཞང་ཞུང་ཡུལ་བཤང་ཁའི་སྦུབས་འདྲ། ལྷོ་ཁ་བཞི་ར་སྐོར་འདྲ། ཀོང་པོའི་ཡུལ་བྲེ་འདྲ། བོད་ཟལ་མོའི་སྒང་འདྲ་བ་ཟེར་བ་རྒྱལ་རབས་ཁུགས་པ་ཐུགས་རྗེ་ཆེན་པོའི་ཡང་ཏིག་ལས་གསུངས་སོ།
།འཛམ་བུ་གླིང་ན་རྒྱལ་ཁམས་ཆེ་ཆུང་བཅུ་གསུམ་ཡོད་པའི། མི་དངོས་ཅན་གྱི་འཛིན་པ་ལྔ་ནི། རྒྱ་གར་ཆོས་ཀྱི་རྒྱལ་ཁམས། རྒྱ་ནག་རྩིས་ཀྱི་རྒྱལ་ཁམས། སྟག་གཟིག་ནོར་གྱི་རྒྱལ་ཁམས།
ཁྲོམ་གེ་སར་དམག་གི་རྒྱལ་ཁམས། བོད་ཡུལ་ཁ་བ་ཅན་གྱི་རྒྱལ་ཁམས་དང་ལྔའོ། །མི་མ་ཡིན་པས་འཛིན་པའི་རྒྱལ་ཁམས་བརྒྱད་ནི། ཨོག་མ་སྦལ་འབྱར་རྒྱལ་ཁམས། ཐེ་རིངས་མིག་གིས་རྒྱལ་ཁམས།
སྐྱེར་ཆབ་སྨེ་ཤ་ཅན་གྱི་རྒྱལ་ཁམས། སོག་པོ་སྤྲེའུ་ལག་ཅན་གྱི་རྒྱལ་ཁམས། རྒྱ་མོ་ཁྱི་ཁྱོ་ཅན་གྱི་རྒྱལ་ཁམས། ཚེ་ཚེ་ར་མགོ་ཅན་གྱི་རྒྱལ་ཁམས། སྣ་བོ་ཆེ་བོང་བུའི་རྒྱལ་ཁམས། ཙུ་ཏ་རྐང་གཅིག་པའི་རྒྱལ་ཁམས་དང་བརྒྱད་དོ།
།ཞིབ་པར་ཕྱེ་ན། འཛམ་བུ་གླིང་པ་ལ། མི་རིགས་མི་འདྲ་བ་སུམ་བརྒྱ་དྲུག་ཅུ། སྐད་རིགས་མི་གཅིག་པ་བདུན་བརྒྱ་ཉི་ཤུ། ལུས་ཀྱི་རྣམ་འགྱུར་མི་འདྲ་བ་བཅུ་བདུན།
རུས་པ་ལྕེས་འགྱུར་ཚད་གཅིག མིང་ཁ་ནས་ཐོན་ཚད་གཅིག་ཡོད་

པར་བཤད་ནའང་། རུས་ཀྱི་ཕྱི་མོ་བཅུ་གཉིས་ཙམ་ལ་བསྡུས་སོ། །དེ་ལ་རྒྱལ་རིགས་རྣམས་ཆེ་བ། རྗེ་རིགས་རྣམས་མཐུན་པ། བྲམ་ཟེའི་རིགས་རྣམས་གཙང་བ༑ དམངས་རིགས་རྣམས་མང་བ་དང་བཞི་ལས། སྤྱིའི་རིགས་བཞི་ཟེར་ཏེ།
འཛམ་བུ་གླིང་པའི་མི་རིགས་ཐམས་ཅད་འདི་བཞིར་འདུས་སོ། །བར་གྱི་རིགས་བཞི་ནི། རྒྱ་གར་བ་ལྷ་ལས་ཆད་པས། སཾསྐྲི་ཏ་ལྷའི་སྐད་དུ་སྨྲ། རྒྱ་ནག་པ་ཀླུ་ལས་ཆད་པས། ན་ག་ཏྲི་ཏ་ཀླུའི་སྐད་དུ་སྨྲ།
ཧོར་ལྷ་མ་ཡིན་ལས་ཆད་པས། ཨ་སུ་ཏྲི་ཏ་ལྷ་མ་ཡིན་གྱི་སྐད་དུ་སྨྲ། བོད་སྤྲེའུ་དང་བྲག་སྲིན་མོ་ལས་ཆད་པ་ནི། ཨ་ཝ་བྷྲཾ་ཤ་ཏྲི་ཏ་འདྲེའི་སྐད་དུ་སྨྲ་བ་དང་བཞིའོ། །ནང་གི་རིགས་བཞི་ནི།
སྟོང་དང་། ལྡོང་དང་། སེ་དང་། དམུ་རྣམས་ཏེ། འདི་བཞི་ལས་བོད་མི་ཕལ་ཆེ་བ་གྱེས་པར་བཤད་པས། འདི་རྣམས་ལ་རུས་ཀྱི་ཕྱི་མོ་བཅུ་གཉིས་ཞེས་གྲགས། ཡང་ལུགས་གཅིག་ལ། ཕྱིའི་མིའུ་རིགས་བཞི་ནི།
སྤང་ཕུག་གི་ཕྱི་བ་དང་། ཀོ་ཀྱོང་གི་སྦལ་པ་དང་། སྤྲ་དང་། སྤྲེའུ་དེ་བཞིའོ། །ནང་གི་མིའུ་རིགས་བཞི་ནི། གམ་ཤང་རྒྱ་དང་། གྱིམ་ཤང་ཧོར། ཁ་ལེ་མོན། སྤུ་རྒྱལ་བོད་དང་བཞིའོ། །དེའི་ནང་ནས།
རྒྱ་ལ་གྲོལ་ཆ་གཉིས་སུ་གྱེས་པ་ནི། དམུ་རུས་དང་། ཀེ་ལའོ། །ཧོར་ལ་ཡང་གཉིས་སུ་གྱེས་པ་ནི། སྲིན་ཚ་དང་། ལྷ་ཚའོ། །མོན་ལ་རིགས་གསུམ་བྱུང་བ་ནི། མོན་རང་རྒྱུད་པ་དང་། རྒྱ་བོད་མཚམས་ཀྱི་མི་ཉག
ཀོང་པོ་དང་གསུམ་མོ། །བོད་ལ་མིའུ་གདུང་དྲུག་ཏུ་གྲོལ་ཏེ། དེ་ཡང་བོད་ཁམས་པའི་ལུགས་ལ། སྔོན་ཡུལ་རྨ་ཁ་ཤུ་གཡག་ཤུར་བྱ་བའི་གོང་ཁར། སྲིད་པ་རྒྱ་ལུ་ཐིང་གེ་ཞེས་པ་ལ་བུ་གསུམ་བྱུང་བ་ལ་རྒྱ་བོད་ཧོར་གསུར་དུ་གྱེས་པའི།
བོད་མི་ཁྲི་ཐོ་ཆེན་པོ་བྱ་བ་དེ་ལ་བུ་དྲུག་བྱུང་བ་ནི། དབྲ་འབྲུ་ལྡོང་གསུམ་ལྒ་དང་བཞི། ནུ་བོ་ཝས་དྷ་གཉིས་དང་དྲུག

བོད་ཀྱི་མི་བུ་གདུང་དྲུག་དེས། རྨ་ཁ་ཤུ་རས་ལྡེབས་སྟག་བྱ་བ་དེར། བོད་མ་གསུམ་བུ་དྲུག་ས་བགོས་བྱས། དབྲའི་ཕྲ་མོ་རབ་ཕྲ་ཐོབ། འབྲུའི་འབྲུ་མོ་ཁྲོམ་ཁྲོམ་ཐོབ། ལྡོང་གི་པ་མ་ལེ་སང་ཐོབ། སྒའི་སྒ་མོ་མེ་པོ་ཐོབ།
དབྲ་སྡེས་རྒྱ་བོད་སོ་མཚམས་སུ། མཚམས་ཀྱི་མདའ་ར་གོང་མ་བཟུང་། དེ་ལ་ཆེ་རྒྱུད་གོང་ནས་མ་ཤོར་བ། ཕོ་བོ་ལྡོང་གི་བུ་རྒྱུད་ཡིན། མཐུ་ཆེན་དམ་ཚིག་མ་ཉམས་པ། སེ་ཁྱུང་དབྲའི་བུ་རྒྱུད་ཡིན།
དཔའ་རྒྱ་སྟག་མཆེ་སྡེར་མ་ཉམས་པ། ཨ་ལྕགས་འབྲུའི་བུ་རྒྱུད་ཡིན། ཕྱུགས་གཡང་མོའི་མཁལ་ཚིལ་མ་ཞུ་བ། རྨུ་ཚ་སྒའི་བུ་རྒྱུད་ཡིན། །ཕོ་བོ་ལྡོང་ལ་ཆེ་དྲུག་ཡོད། སྟོད་ན་པ་ཚབ་འབྲིང་གཡས་གཉིས།
།བར་ན་རོ་ཆེ་རག་ཤི་གཉིས། །སྨད་ན་མི་ཉག་གྱི་ཐེན་གཉིས། །ཆེ་དྲུག་འཆན་གྱི་བཙུན་དྲུག་དེ། །གི་རི་མདོ་དང་གླིང་པ་གཉིས། །རོ་རྗེ་ཕུ་དང་འདའ་བ་གཉིས། །གྱི་ཐན་རྒྱས་བསྡུས་ཆེ་ཆུང་གཉིས།
།དེ་ཆེ་བཙུན་སྤེལ་མ་བཅུ་གཉིས་ཡིན། །སེ་ཁྱུང་དབྲ་ལ་འཆད་དྲུག་ཡོད།། སྟོད་ན་ཞང་ཞུང་ཁྱུང་པོ་གཉིས། །བར་ན་མར་པ་སྤུ་རང་གཉིས། །སྨད་ན་རེ་ཁེ་ཉག་ལེ་གཉིས།། འཆད་དྲུག་འཆན་གྱི་བཙུན་དྲུག་དེ།
།ཀི་ལ་རྨེ་ཤ་རྨེ་ཚན་གཉིས། །བྲག་རུ་ལ་གུ་རྡོ་ཉེ་གཉིས། །ཉག་ལེ་ཁོ་བོ་ཁོ་འདྲེ་གཉིས། །ཆེ་བཙུན་སྤེལ་མ་བཅུ་གཉིས་ཡིན། ཁྲི་ཟམ་འབྲུའི་ཆེ་དྲུག་དེ། །ཤར་ན་ཀིང་དང་རོང་པོ་གཉིས།
།ལྷོ་ན་བྷེ་དང་རི་ཐོག་གཉིས། །སྨད་ན་འགྲོམ་དང་ངོ་གྲོ་གཉིས། །འཆད་དྲུག་འཆན་གྱི་བཙུན་དྲུག་དེ། །ཨ་དང་སྤོས་དང་ཚ་ཁྲོམ་གསུམ། །ཞུགས་པ་བསྟོད་ཉེ་ཉེར་གྲེ་གསུམ། །ཆེ་བཙུན་སྤེལ་མ་བཅུ་གཉིས་ཡིན།
།རྨུ་ཚ་སྒའི་འཆད་དྲུག་དེ། །ཐོད་རུས་སྟག་ཏུ་སྟོད་ན་ཡོད། །བྱ་ཅན་ཁྲབ་ཙན་སྟོད་ན་ཡོད། །བྱ་ཆེ་སྤན་སྟོན་སྟོད་ན་ཡོད། །འཆད་དྲུག་འཆན་གྱི་བཙུན་དྲུག་དེ། །སྒ་ལ་གྱེས་པ་ཡུལ་ས་གཉིས།
།བསྟན་རུས་ཡུལ་སྟག་འགྲོག་སྟ་གཉིས། ། དབའས་ལ་ཆེ་སྐོར་ཆུང་སྐོར་གཉིས། ། ཆེ་བཙུན་སྤེལ་མ་བཅུ་གཉིས་ཡོད།། །།

རྒྱལ་རབས་ཀུན་གྱི་མཆོག་གྱུར་རྒྱ་གར་རྒྱལ་རབས་བཞུགས་སོ། །ན་མ་སརྦ་བུདྡྷ་བོ་དྷི་སཏྭ་བྷེ། ཀུན་མཁྱེན་ཀུན་ལ་མཁས་པའི་ཟས་གཙང་སྲས། །ལྷའི་ལྷར་གྱུར་སྲིད་པ་གསུམ་གྱི་མགོན། ཁམས་གསུམ་མུན་པའི་སྨག་རུམ་སེལ་མཛད་པ།
།བུ་རམ་ཤིང་པའི་གདུང་འཛིན་ཞབས་ལ་འདུད། །འདྲེན་མཆོག་དེ་ཡིས་མི་མཇེད་འཇིག་རྟེན་འདིར། །གཟིགས་པ་ལྔ་ཡིས་འགྲོ་བའི་དོན་ལ་བྱོན། །རྒྱལ་བའི་ཞིང་མཆོག་རྒྱ་གར་རྒྱལ་རབས་འདི།
།རྒྱལ་རབས་ཀུན་གྱི་རྩེ་མོར་འབྲི་བར་བྱ། །ཐོག་མར་འཛམ་གླིང་འདི་ན་མཆོག་གྱུར་པ། །ཟས་བཞི་མིང་དྲུག་ཐ་དད་རྣམ་གསུམ་གྱི། །ཀུན་ནས་འབྱོར་པ་སྔོན་མེད་མི་ཡི་བདག།མང་པོས་བཀུར་བའི་ཞབས་ལ་ཕྱག་འཆལ་ལོ།
།དེ་ཡང་སྔོན་རབས་དང་ད་ལྟར་བྱུང་བའི་ལོ་རྒྱུས། ཁ་དོག་སྣ་ཚོགས་པ་ལས། དང་པོ་རྒྱལ་པོ་མང་པོས་བཀུར་བའི་གདུང་རབས་འདི། སྔོན་ལ་བཤད་པར་བྱ་བ་ཡིན་ཏེ། འཛམ་བུ་གླིང་འདི་དང་པོ་བྱུང་བ་དང་།
མཆོག་ཏུ་གྱུར་པའི་ཕྱིར་རོ། །དང་པོ་སྟོང་གསུམ་འཇིག་རྟེན་གྱི་ཁམས་འདི་ཆགས་པ་ན། །འཛམ་བུ་གླིང་འདི་ཆུས་རྒྱ་མཚོ་ཆེན་པོའི་སྟེང་དུ། རླུང་གིས་བསྲུབས་པའི་སྤྲིས་མ་མར་གསར་ལྟ་བུའི་ས་ཆེན་པོ་འདི་ཆགས་ཞིང་།
འོད་གསལ་གྱི་ལྷ་འགའ་ཞིག་ཚེ་འཕོས་ནས་དེར་མིར་སྐྱེས་ནས། རང་འོད་ཀྱིས་རང་གསལ་ཞིང་མཁའ་ལ་འགྲོ་ལ། དགའ་

བདེའི་ཟས་ཀྱི་འཚོ་ཞིང་། ཚེ་ལོ་དཔག་ཏུ་མེད་པ་ཐུབ་པར་བྱུང་ངོ་། །དེའི་ཚེ་གཟའ་སྐར་དུས་ཚེས་ཕོ་མོའི་དབྱེ་བ་གང་ཡང་མེད་དོ། །དེར་མི་གཅིག་གིས་སའི་བཅུད་རོ་བཟང་པོ་དང་ལྡན་པ་ཞིག་རྙེད། དེ་མྱངས་པས་ཐམས་ཅད་རིམ་གྱི་ཁ་ཟས་ཟ་ཞིང་།
སྒྱུ་ལུས་ལྕི་བ་དང་འོད་ཀྱང་ནུབ། ཉི་ཟླ་གཟའ་སྐར་དུས་ཚིགས་ཉི་ནུབ་ལ་སོགས་པ་བྱུང་ངོ་། །སའི་བཅུད་དེ་ནུབ་ནས་རིམ་གྱི་དམན་ཏེ། བདུད་རྩི་སའི་ཞག མྱུ་གུའི་ཚལ་མ་རྨོས་པའི་ལོ་ཐོག་བྱུང་བ་རྣམས་རིམ་པར་ཟོས་པས་ཕོ་མོའི་དབང་པོ་བྱུང་སྟེ།
འཁྲིག་པ་སྤྱོད་པ་བྱུང་ངོ་། །དེ་ཡི་ངོ་ཚ་སྐྱོབས་པ་ལ་ཁང་པ་བྱུང་། དེའི་སྔོན་ལོ་ཐོག་ལ་གསོག་འཇོག་དང་དབང་རིས་མེད་ཅིང་།
ནམ་དགོས་དུས་སུ་ལེན། བརྔས་མ་ཐག་སྐྱེ་བ་ལ་མི་གཅིག་གིས་གསོག་འཇོག་བྱས་པས། འབྲུ་ངན་ཅིང་ཕུབ་སོག་ཅན་དུ་གྱུར། གཅིག་གིས་མ་བྱིན་པར་བླངས་པས་ཀུན་བགྲོས་ནས་གཟུགས་དང་སྤྱོད་པ་ཕུན་སུམ་ཚོགས་པའི་མི་གཅིག་རྒྱལ་པོར་སྐོས།
དེ་ལ་ཞིང་པ་ཀུན་གྱི་ལོ་ཏོག་གི་དྲུག་ཆ་རེ་ཕུལ་བས། རྒྱལ་པོ་སའི་དྲུག་ཆ་དབང་ཟེར་བ་དེ་ནས་བྱུང་ཞིང་། མང་པོས་བཀུར་བའི་རྒྱལ་པོ་ཞེས་བྱ་བར་གྲགས་ལ།
ལྷོ་འཛམ་བུ་གླིང་པའི་རྒྱལ་པོའི་ཐོག་མ་ཡིན་ནོ། །མང་བཀུར་རྒྱལ་པོ་དེའི་ཡབ་ལྷ་ཆེན་པོ། དེའི་ཡབ་ལྷ་རྒྱལ་བ་ནས་ཡར་ལ། རིམ་པ་བཞིན། ལྷ་གཟིགས་ལྡན་བཀྲ་ཤིས། ལྷ་དབང་པོ་ལག་པ། འཁོར་བ་དུང་སྐྱོང་།
དྲི་མེད་དཔུང་མཛེས། བཤད་ཅན་ནམ་བཤད་དང་བདུན་ནོ། །ཡར་འདེད་ཀྱི་ལྷ་བདུན་ཟེར་སྟེ། ལུང་གསལ་པོ་མི་འདུག་ནའང་། འདི་ནི་བསམ་གཏན་བཞི་པའི་གནས་ནས་ཆད་པ་ཡིན་ཟེར་རོ། །མང་པོས་བཀུར་བའི་བུ་རྒྱུད་རིམ་པ་བཞིན།
འོད་མཛེས། དགེ་བ།དགེ་མཆོག གསོ་སྦྱོང་འཕགས་རྣམས་སྔོན་གྱི་རྒྱལ་པོ་སྡེ་ལྔའོ། །འདི་རྣམས་ཀྱི་

རིང་ལ། མིའི་མིང་ལ་རིམ་པ་བཞིན། སེམས་ཅན། ཚུར་ཤོག རྨེ་བ་ཅན། སྤྲིན་མགྲིན། ཏ་ལི་སྐང་ངོ་། །གསོ་སྦྱོང་འཕགས་ཀྱི་སྤྱི་བོའི་ལྦ་བ་རྡོལ་བ་ལས་སྐྱེས་པ། རྒྱལ་པོ་ང་ལས་ནུ་ནི་གླིང་བཞི་དང་། རྒྱལ་ཆེན་རིགས་བཞི་དང་།
སུམ་ཅུ་རྩ་གསུམ་མན་ལ་གསེར་གྱི་འཁོར་ལོས་དབང་བསྒྱུར་རོ། །དེ་ནས་མིའི་མིང་མི་ཞེས་བྱ་བ་འདི་བྱུང་ངོ་། །ང་ལས་ནུའི་བརླ་གཡས་པ་ལས་སྐྱེས་པ་མཛེས་པ། དེའི་བརླ་ལས་ཉེར་མཛེས།
དེའི་བརླ་ལས་མཛེས་ཅན། དེའི་བརླ་ལས་མཛེས་ལྡན་རྣམས་འཁོར་ལོས་བསྒྱུར་བའི་རྒྱལ་པོ་ལྔ་ཏེ། རིམ་པ་བཞིན་དུ། གླིང་བཞི་དང་། གསུམ། གཉིས། གཅིག་ལ། གསེར་དངུལ་ཟངས་ལྕགས་ཀྱི་འཁོར་ལོས་དབང་བསྒྱུར་རོ།
།དེའི་དུས་སུ་བསྐལ་བ་རྫོགས་ལྡན་སྐྱེ་དགུའི་ཚེ་ལོ་བཞི་ཁྲི་པ། བྲམ་ཟེའི་རིགས་ཀྱི་སངས་རྒྱས་འཁོར་བ་འཇིག་འཇིག་རྟེན་དུ་བྱུང་ངོ་། །དེའི་བསྟན་པ་དམ་པའི་ཆོས་ནི་ལོ་བརྒྱད་ཁྲིའི་བར་དུ་གནས་པར་བཤད།
མཛེས་ལྡན་བུ་ནི་བཟང་པོ་ནས། བུ་རྒྱུད་རིམ་པ་བཞིན་རྒྱལ་རབས་སུམ་ཅུའི་མཐར། ཀུན་ནས་འོད་ཟེར་ཞེས་བྱ་བའི་རྒྱལ་རབས་བརྒྱ་ཐམ་པ་ཡུལ་གྲུ་འཛིན་དུ་བྱུང་། དེ་ནས་རིམ་པར་རྒྱུད་དེ།
ཡུལ་དམག་གི་མི་ཚུགས་པ་ལ་སོགས་པའི་ཡུལ་ཆེན་པོ་བཅུ་དྲུག་དང་། སངས་རྒྱས་དེའི་བསྟན་པའི་རིང་ལ་རྒྱལ་རབས་དྲུག་འབུམ་གཅིག་ཁྲི་དྲུག་སྟོང་ཉིས་བརྒྱ་དང་གསུམ་བྱུང་ངོ་། །དེ་ནས་བསྐལ་བ་གསུམ་ལྡན་ཚེ་ལོ་གསུམ་ཁྲི་པའི་དུས་སུ།
བྲམ་ཟེའི་རིགས་ཀྱི་སངས་རྒྱས་གསེར་ཐུབ་བྱོན། དེའི་དམ་པའི་ཆོས་ལོ་ལྔ་སྟོང་གནས་པར་བཤད་དོ། །དེ་ནས་ཡུལ་དམག་གིས་མི་ཚུགས་པ་ལ་སོགས་པ་ཡུལ་ཆེན་བཞི།
སངས་རྒྱས་དེའི་བསྟན་པའི་རིང་ལ། རྒྱལ་རབས་ཉིས་འབུམ་དྲུག་ཁྲི་ཆིག་སྟོང་བརྒྱ་དང་ལྔ་བཅུ་བྱུང་བའི་ཐ་མ་རྒྱལ་པོ་

ཀྲི་ཀྲི་ཡིན་སྟེ། བསྐལ་བ་གཉིས་ལྡན་ཚེ་ལོ་ཉི་ཁྲི་པ། རྒྱལ་རིགས་ཀྱི་སངས་རྒྱས་འོད་སྲུང་བྱོན། དེའི་དམ་པའི་ཆོས་ཚེ་ལོ་བརྒྱད་ཁྲི་གནས་པར་བཤད་དོ། །ཀྲིའི་ཀྲིའི་བུ་རྒྱུད་བརྒྱ་ཐམ་པ་ཡུལ་གྲུ་འཛིན་དུ་བྱུང་བ་ཐ་མ་རྣ་བ་ཅན་ནོ།
།དེ་ལ་བུ་གོའུ་ཏ་མ་དང་། བྷ་ར་དྷྭ་ཛ་གཉིས་ལས། ནུ་བོས་རྒྱལ་སྲིད་བཟུང་ངོ་། །གོའུ་ཏ་མས་ནགས་ན་བསམ་གཏན་སྒོམ། དེའི་སྐབས་སུ་གཡོན་ཆེན་པདྨའི་རྩ་ལག་གིས།སྨད་འཚོང་མ་འགྲོ་བ་བཟང་མོ་བསད་པའི་ཉེས་པ་གོའུ་ཏ་མ་ལ་དཀྲིས་པས།
བྷ་ར་དྷྭ་ཛས་རང་གི་ཕུ་བོ་ཡིན་པ་དང་། ཉེས་པ་མེད་པར་མ་ཤེས། གོའུ་ཏ་མ་ཁྲིམས་ལས་བསྒྲལ། དེ་འཆི་ཁར་རང་གི་མཁན་པོ་མདོག་ནག་དང་འཕྲད་ནས།
བདེན་པ་བརྗོད་པས། མཁན་པོ་གསེར་མདོག་ཏུ་གྱུར། དེས་ཚུལ་བཞིན་མ་ཡིན་པ་ཆགས་པ་ཡིད་ལ་བྱས། ས་བོན་ཟགས་པ་ལས་སྒོ་ངའི་ནང་ནས་ཁྱེའུ་བྱུང་བ་མཁན་པོས། བུ་རམ་ཤིང་གི་ཚལ་དུ་ཉི་མ་ལ་བསྐྱངས་པས།
མིང་ཉི་མའི་གཉེན་དང་། བུ་རམ་ཤིང་པར་བཏགས་སོ། །ཕྱིས་བྷ་ར་དྷྭ་ཛ་བུ་མེད་པར་ཤི གོའུ་ཏ་མ་བཙལ་བས་མ་རྙེད། སྔར་གྱི་ལོ་རྒྱུས་ཞུས་པས་ཐམས་ཅད་མྱ་ངན་དུ་གྱུར། ཁྱེའུ་གཉིས་པོ་བླངས་ནས་རིམ་པར་རྒྱལ་སར་བསྐོས་སོ།
།འདི་ལ་བུ་རམ་ཤིང་པའི་སྟེང་ཟེར་རོ། །དེའི་བུ་རྒྱུད་བརྒྱ་ཐམ་པ་ཡུལ་གྲུ་འཛིན་དུ་བྱུང་བའི་ཐ་མ། འཕགས་སྐྱེས་པོ། དེ་ལ་བུ་རྒྱུད་གསུམ་སྐྱེས། མ་དེ་ཤི་ནས།
རྒྱལ་རིགས་དབང་ཆེན་ཉི་འོག་རྒྱལ་པོ་ཞེས་བྱ་བའི་བུ་མོ་ཁབ་ཏུ་བླངས། དེ་ལ་བུ་བྱུང་ན་རྒྱལ་སར་འདོན་པའི་ཆད་བྱས་པས། བུ་བྱུང་བ་རྒྱལ་སྲིད་དགར་མིང་བཏགས་རྒྱལ་པོར་བསྐོས། ཕུ་བོ་གསུམ་པོ་རང་རང་གི་སྲིང་མོ་དང་བཅས་ཏེ་སྤྱུགས་པས་ཆུ་བོ་སྐལ་ལྡན་ཤིང་རྟའི་འགྲམ་དུ།
རི་དྭགས་གསོད་ཅིང་ལང་ཚོ་རྒྱས་པ་དང་། དྲང་སྲོང་

གིས་གནང་བ་བྱིན་ནས། མས་དབེན་པའི་མིང་སྲིང་འགྲོགས་པས་རྒྱུད་མང་དུ་འཕེལ་སྟེ། སེར་སྐྱ་དང་ལྷས་ལྡན་དུ་གྲོང་ཁྱེར་ཆེན་པོ་མང་དུ་བྱུང་སྟེ། ཡབ་ཀྱིས་དེའི་རྒྱུ་མཚན་ཚོར་ནས། དེ་བཞིན་ཕོད་པ་ཕོད་པ་བྱས་པས།
ཤཱཀྱ་ཤཱཀྱ་ཞེས་གྲགས་སོ། །འདི་ལ་ཤཱཀྱའི་རིགས་ཀྱི་ཡ་མཚན་ཟེར་ཏེ། རིགས་ཕལ་པ་མ་འདྲེས་པའི་ཕྱིར་རོ། །ཕྱིས་རྒྱལ་སྲིད་དགར་ལ་བུ་མེད་པར་ཤི ཕུ་བོ་རྣམས་རིམ་པར་རྒྱལ་སར་བསྐོས་པས།
ཆེ་རྒྱུད་ལ་ཤཱཀྱ་ཆེན་པོ། འབྲིང་རྒྱུད་ལ་ཤཱཀྱ་རི་བྲག་པ། ཆུང་རྒྱུད་ཤཱཀྱ་ལི་ཙ་བྱིའི་རྒྱུད་ཞེས་པ་གྲགས་ཤིང་། རྒྱལ་པོ་དཀའ་ཐུབ་ཅན་གྱི་རྒྱུད་ལྔ་ཁྲི་ལྔ་སྟོང་། སེར་སྐྱར་བྱུང་བའི་ཐ་མ་ཤིང་རྟ་བཅུ་པའོ།
།དེ་རྣམས་ཀྱི་རྒྱུད་པ་བཅུ་གཅིག་གིས་ཐ་མ་གཞུ་བརྟན་ལ་སྲས་སེང་གེ་འགྲམ་དང་། སེང་གེ་སྒྲའོ། །ཕུ་བོའི་སྲས་ཟས་གཙང་། ཟས་དཀར། བྲེའོ་ཟས། ཚད་མེད་ཟས་སོ། །ཟས་གཙང་གི་སྲས་རྒྱལ་པོ་དོན་གྲུབ་དང་།
གཅུང་དགའ་བོ། ཟས་དཀར་ལ། རྒྱལ་བ་དང་བཟང་ལྡན། བྲེའོ་ཟས་ལ། མིང་ཆེན་དང་མ་འགག་པ། ཚད་མེད་ཟས་ལ། ཀུན་དགའ་བོ་དང་། ལྷས་སྦྱིན་ནོ། །རྒྱལ་པོ་དོན་གྲུབ་ཀྱི་སྲས་སྒྲ་གཅན་འཛིན་བཟང་པོ་ཡིན་ཏེ།
འདི་ཡན་གྱི་ཤཱཀྱ་ཆེན་པོའི་རྒྱུད་བར་མ་ཆད་ཟེར་དེ། རྒྱལ་པོ་ཟས་གཙང་ཡན། སངས་རྒྱས་འོད་སྲུང་གི་བསྟན་པའི་རིང་ལ། རྒྱལ་རབས་ལྔ་ཁྲི་ལྔ་སྟོང་ཉིས་བརྒྱ་ཉི་ཤུ་རྩ་གཅིག་བྱུང་ངོ་།
།དེའི་རྟིང་དུ་རྒྱལ་བུ་དོན་གྲུབ་དང་། སྲས་སྒྲ་ཅན་འཛིན་བཟང་པོ་ཡན་ནས། མང་པོས་བཀུར་བའི་རྒྱལ་པོ་མན་ཀུན་དྲིལ་བས་རྒྱལ་རབས་དགུ་འབུམ་སུམ་ཁྲི་ཉིས་སྟོང་བདུན་བརྒྱ་བཅུ་གསུམ་བྱུང་ངོ་།
།རྒྱ་གར་ཆོས་རྒྱལ་རྒྱལ་རབས་འདི་བྲིས་པས། །དགེ་བའི་ཆོས་ལུགས་ལུགས་བཞིན་དར་བ་དང་། །བཤེས་གཉེན་ཆོས་མཛད་མཛད་འཕྲིན་རབ་རྒྱས་ཞིང་། །ཞིང་འདིར་ཐུབ་བསྟན་བསྟན་པ་གནས་པར་ཤོག
།དགེ་ལེགས་འཕེལ་བར་གྱུར་ཅིག། ། །

བཅོམ་ལྡན་འདས་ཀྱི་རྣམ་ཐར་ལས་འཕགས་པའི་མཛད་པ་བཅུ་གཉིས་བསྟན་ཚུལ། དང་པོར་རྒྱལ་པོ་དོན་གྲུབ་མི་མཇེད་འཇིག་རྟེན་གྱི་ཁམས་འདིར་བྱོན་པ་སྟེ། ཉན་ཐོས་པ་ན་རེ། སྐྱེ་བ་དཔག་ཏུ་མེད་པའི་སྔོན་ནས་ཚོགས་གཉིས་བསགས་པའི་སྐྱེས་བུ་རང་རྒྱུད་པ་གཅིག་རྒྱལ་པོ་ཟས་གཙང་གི་སྲས་སུ་འཁྲུངས་པ་ཡིན་ཟེར།
བྱང་སེམས་པ་རྣམས་ནི། འདི་སོ་སོ་སྐྱེ་བོ་ཡང་མ་ཡིན། ཡང་དག་པར་རྫོགས་པའི་སངས་རྒྱས་ཀྱང་མ་ཡིན་ཟེར།
གསང་སྔགས་པ་རྣམས་ནི་སྔོན་བསྐལ་བ་མེ་ལོང་གི་འབྱུང་གནས་ཞེས་བྱ་བ་ལ། ལམ་ལྔ། ས་བཅུ་བགྲོད་ནས་སངས་རྒྱས་ཚར་བ་དེའི་སྤྲུལ་པ་ཡིན་ཟེར། གང་ལྟར་ཡང་དང་པོ་བྱང་ཆུབ་མཆོག་ཏུ་ཐུགས་བསྐྱེད།
བསྐལ་བ་གྲངས་མེད་གསུམ་དུ་ཚོགས་བསགས། སྒྲིབ་པ་སྦྱངས་པའི་མཐར་མངོན་པར་རྫོགས་པར་སངས་རྒྱས་པར་ཐམས་ཅད་མཐུན་པས། དེ་ཡང་ཐུགས་བསྐྱེད་ལུགས་མདོ་སྡེ་སྙིང་རྗེ་པད་དཀར་ལས། འདི་དང་པོ་བྲམ་ཟེ་རྒྱ་མཚོའི་རྡུལ་དུ་གྱུར་ཚེ་ཐུགས་བསྐྱེད་ཅེས་པ་དང་།
བསྐལ་བཟང་ལས། སྨན་པར་གྱུར་ཚེ་ཐུགས་བསྐྱེད། དྲིན་ལན་གསབ་པར་དམྱལ་བའི་ལྕགས་བསྲེགས་ཀྱི་ཐང་ལ། ཤིང་རྟ་འདྲེན་པའི་གྱད་དུ་འཁྲུངས་ཚེ་ཐུགས་བསྐྱེད།
ཕུང་པོ་གསུམ་པར་ཚོང་དཔོན་གྱི་བུ་སྔོན་དགར་གྱུར་ཚེའམ། ཡང་ན་རྫ་མཁན་གྱི་ཁྱེའུ་སྣང་བྱེད་དུ་གྱུར་ཚེ། སངས་རྒྱས་ཐུབ་པ་ཆེན་པོའི་དྲུང་དུ་འཁར་བའི་བུམ་པ་

གཅིག་དང་། དཀར་ཤ་པ་ནི་རྡོག་པོ་ལྔ། མཆིལ་ལྷམ་ཟུང་གཅིག །གདུགས་གཅིག་རྣམས་ཕུལ་ནས། བདེ་བར་གཤེགས་པ་ཁྱེད་སྐུ་ཅི་འདྲ་དང་། །འཁོར་དང་སྐུ་ཚེའི་ཚད་དང་ཞིང་ཁམས་དང་། ཁྱེད་ཀྱི་མཚན་མཆོག་བཟང་པོ་ཅི་འདྲ་བ།
།དེ་འདྲ་ཁོ་ནར་བདག་སོགས་འགྱུར་བར་ཤོག །ཅེས་པའི་སྨོན་ལམ་བཏབ་ནས་ཐུགས་བསྐྱེད་པར་བཤད་དོ། །དེ་རྟིང་བསྐལ་བ་གྲངས་མེད་གསུམ་དུ་ཚོགས་བསགས་པར། སངས་རྒྱས་རིན་ཆེན་གཙུག་ཏོར་ཅན་ཡན་གྱིས་གྲངས་མེད་དང་པོ་རྫོགས།
སངས་རྒྱས་མར་མེ་མཛད་ཡན་གྱིས་གྲངས་མེད་གཉིས་པ་རྫོགས། རྣམ་གཟིགས་ཡན་གྱི་གྲངས་མེད་གསུམ་པ་རྫོགས་པར་བཤད་དེ། རྣམ་གཟིགས་མར་མེ་རིན་ཆེན་གཙུག །གྲངས་མེད་གསུམ་གྱི་ཐ་མར་བྱུང་།
།དང་པོ་ཤཱཀྱ་ཐུབ་པའོ། །ཞེས་པ་ལྟར་འདོད་དོ། །གྲངས་མེད་ཀྱི་ངོས་འཛིན་ཉན་ཐོས་པའི་ལུགས་ལ་མཛད་ནས་དང་པོ་རྫོགས་པ་ལུང་ལས། སངས་རྒྱས་ཤཱཀྱ་ཐུབ་པ་ནས། །འདྲེན་པ་ཡུལ་འཁོར་སྐྱོང་གི་བར།
།བདུན་ཁྲི་ལྔ་སྟོང་ཚང་བ་ཡིས། །སངས་རྒྱས་རྣམས་ནི་ངས་མཆོད་དོ། །ཞེས་སོ། །གཉིས་པ་རྫོགས་པ་ལུང་ལས། སངས་རྒྱས་ལེགས་མཛད་ནས་བཟུང་ཏེ། །དབང་པོ་རྒྱལ་མཚན་ཐུག་གི་བར། །བདུན་ཁྲི་དྲུག་སྟོང་ཚང་བ་ཡིས།
།སངས་རྒྱས་རྣམས་ནི་ངས་མཆོད་དོ། །ཞེསསོ། །གསུམ་པ་རྫོགས་པ་ལུང་ལས། སངས་རྒྱས་མར་མེ་མཛད་ནས་ནི། །སངས་རྒྱས་འོད་སྲུང་བར་དག་ཏུ། །བདུན་ཁྲི་བདུན་སྟོང་ཚང་བ་ཡི།
།སངས་རྒྱས་རྣམས་ནི་ངས་མཆོད་དོ། །ཞེས་སོ། །ཐེག་པ་ཆེན་པོའི་ལུགས་ལ། གོང་ལྟར་ཁྱིའུ་སྣང་བྱེད་ཀྱི་ཐུགས་བསྐྱེད་པ་ནས་བཟུང་སྟེ། ས་དང་པོ་མ་ཐོབ་ཀྱི་བར་ལ་བསྐལ་བ་གྲངས་མེད་དང་པོ། དེའི་དུས་སོ་སོ་སྐྱེ་བོའི་ལུས་གྲངས་མེད་བླངས་རྟིང་ཚོགས་ཀྱི་ལམ་དུ་ཞུགས་ནས།
དགེ་བ་སྤེལ་བ་དང་། སྦྱོར་ལམ་ལས་འབྲས་ལ་ངེས་ཤེས་སྐྱེས་ཏེ། དེའི་བར་ལ་སངས་རྒྱས་བདུན་ཁྲི་ལྔ་སྟོང་ལ་བསྙེན་བཀུར་བྱས་པའི་ཐ་མ་ལ།
སངས་རྒྱས་རིན་ཆེན་གཙུག་ཏོར་ཅན་ཡིན་

ནོ། དེ་ལྟར་ས་དང་པོ་རབ་ཏུ་དགའ་བ་ཐོབ་ནས། མཐོང་ལམ་ཆོས་ཉིད་བདེན་པ་རྫོགས་ཏེ། ས་གཉིས་པ་དྲི་མ་མེད་པ་ནས། སྒོམ་ལམ་ལ་ཞུགས། ས་གསུམ་པ་འོད་བྱེད་པ། བཞི་པ་འོད་འཕྲོ་བ། ལྔ་པ་སྤྱངས་དཀའ་བ། དྲུག་པ་མངོན་དུ་གྱུར་པ།
བདུན་པ་རིང་དུ་སོང་བའི་ས་ཐོབ་པ་མན་ལ། གྲངས་མེད་གཉིས་པའོ། །དེའི་བར་ལ་སངས་རྒྱས་བདུན་ཁྲི་དྲུག་སྟོང་ལ་བསྙེན་བཀུར་བྱས་པའི་ཐ་མ་ལ། སངས་རྒྱས་མར་མེ་མཛད་ཡིན་ནོ།
།དེའི་རྟིང་ལ་ས་བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན་ཐོབ་པའི་དུས་སུ། བྱང་ཆུབ་སེམས་དཔའ་དམ་པ་ཏོག་དཀར་པོར་གྱུར་ཅིང་། དེ་མན་གྱི་གྲངས་མེད་གསུམ་དུ་ཚོགས་བསགས་ནས།
དེའི་རིང་ལ་སངས་རྒྱས་བདུན་ཁྲི་བདུན་སྟོང་ལ་བསྙེན་བཀུར་བྱས་པའི་ཐ་མ་ལ། སངས་རྒྱས་རྣམ་གཟིགས་ཡིན་ནོ། །དེ་ལྟར་བསྐལ་པ་གྲངས་མེད་གསུམ་དུ་ཚོགས་བསགས་ནས། ས་བཅུ་ནོན་ཅིང་། ས་གཉིས་པ་ནས་བཅུའི་བར་ལ།
སྒོམ་ལམ་ལ་སྒོམ་པ་འཕེལ་སྟེ། ས་བཅུ་གཅིག་པ་ཀུན་ཏུ་འོད་དང་། བཅུ་གཉིས་པ་མ་ཆགས་པདྨ་ཅན་དང་། བཅུ་གསུམ་པ་རྡོ་རྗེ་འཛིན་པའི་ས་སངས་རྒྱས་ཀྱི་གོ་འཕངས་བརྙེས་པའི་ཚུལ་འོག་ནས་བཤད་པ་ལྟར་རོ།
།ཐུབ་པའི་མཛད་པ་བཅུ་གཉིས་དངོས་ལ། འཇིག་རྟེན་པའི་མཛད་པ་ལྔ་ལ ལྷུམ་སུ་ཞུགས་པ། སྐུ་བལྟམས་པ། གཞོན་ནུ་རོལ་རྩེད་མཛད་པ། བཙུན་མོ་ཁབ་ཏུ་བཞེས་པ། རྒྱལ་སྲིད་བཟུང་བ་རྣམས་སོ།
།འཇིག་རྟེན་ལས་འདས་པའི་མཛད་པ་ལྔ་ནི། རབ་ཏུ་བྱུང་བ། དཀའ་བ་སྤྱད་པ། ཆོས་འཁོར་སྐོར་བ། ཆོ་འཕྲུལ་བསྟན་པ། བདུད་བཏུལ་ཅིང་སངས་རྒྱས་པ་རྣམས་སོ། ཁྱད་པར་ཅན་གྱི་མཛད་པ་གཉིས་ནི། རྟག་ཏུ་རེ་བ་རྣམས་སུན་འབྱིན་པའི་ཕྱིར།
མྱ་ངན་འདས་པའི་ཚུལ་བསྟན་པ་དང་། ཕྱི་རབས་སྤྲོ་བ་སྐྱེད་པའི་ཕྱིར། སྐུ་གདུང་རིང་བསྲེལ་ཆ་བརྒྱད་དུ་བགོས་པ་དང་། བྱིན་རླབས་འབྱུང་བའི་མཛད་པའོ། །དེ་ལྟར་མཛད་པ་བཅུ་གཉིས་ཀྱི་དང་པོ།
དམ་པ་ཏོག་དཀར་པོར་གྱུར་སྟེ། དགའ་ལྡན་དུ་བཞུགས་

པའི་དུས་སུ། མི་མཇེད་འཇིག་རྟེན་གྱི་ཁམས་སུ་སྙིགས་མ་ལྔ་བདོ་བར་ནི། སེམས་ཅན་ཚེ་དང་། ཉོན་མོངས་དང་། ལྟ་བ་དང་། དུས་ཀྱི་སྙིགས་མ་རྣམས་ལ་དགོངས་ནས། དུས་ཀྱི་སྙིགས་མ་ནི་ཕ་དང་བུར་འཐབ་པ། ཚེའི་སྙིགས་མ་ནི་ཚེ་ལོ་བརྒྱ་པ།
ཉོན་མོངས་པའི་སྙིགས་མ་དུག་ལྔ་རགས་པ ། ལས་ཀྱི་སྙིགས་མ་དགེ་བ་ཆུང་དུ་སྤྱོད་པ། ལྟ་བའི་སྙིགས་མ་ལོག་པར་སྤྱོད་པའོ། །གདུལ་བྱ་དུས་ལ་བབས་པར་ཤེས་ནས། རྩོད་ལྡན་གྱི་དུས།
འཇམ་བུ་གླིང་པའི་མི་རྣམས་ཚེ་ལོ་བརྒྱ་པའི་སྐབས་སུ། དགའ་ལྡན་དུ་རྒྱལ་ཚབ་བྱམས་པ་ལ་དབང་བསྐུར་ནས། འཛམ་བུ་གླིང་དུ་གཟིགས་པ་ལྔའི་སྒོ་ནས།འབྱོན་པར་ཆས་པ་ནི། གནས་དང་རིགས་རྒྱུད་ཡབ་ཡུམ་དུས་དང་ལྔ་ལ་གཟིགས་ནས།
ཡུལ་ནི་སེར་སྐྱ་ལ་སོགས་པ་གྲོང་ཁྱེར་དྲུག་ལ་གཟིགས། རིགས་རྒྱལ་རིགས་ལ་གཟིགས། ཡབ་ཟས་གཙང་མ་ལ་གཟིགས། ཡུམ་སྒྱུ་མ་ལྷ་མཛེས་ལ་གཟིགས། དུས་ཡུམ་གསོ་སྦྱོང་མཛད་པའི་དུས་ལ་གཟིགས།
ང་ནི་འཛམ་བུ་གླིང་དུ་ཆོས་སྟོན་པ་ལ་འགྲོའོ་གསུངས་པས། ལྷ་ཐམས་ཅད་མ་དགའ་སྟེ། ཐབས་སྣ་ཚོགས་པའི་གཤོལ་བཏབས་ཀྱང་མ་ཐེབས་པ་དང་། ལྷའི་བུ་གཟི་བརྗིད་དམ་པས་དེ་ལྟར་ན།
གླང་པོ་ཆེའི་གཟུགས་སུ་སྤྲུལ་ནས་བྱོན་ན། དོན་ཆེའོ་ཟེར་བ་ལྟར།གླང་ཆེན་ཐལ་དཀར་མཆེ་བ་དྲུག་ལྡན་གཅིག་ཏུ་སྤྲུལ་ནས་བྱོན། གྲོང་ཁྱེར་སེར་སྐྱའི་ཕོ་བྲང་ན། རྒྱལ་པོ་ཟས་གཙང་མ་ཡབ་ཡུར་རྒྱལ་སྲིད་སྐྱོང་གིན་བཞུགས་པའི་ཚེས་བཅོ་ལྔའི་ཟླ་བ་ཉ་གང་བ་ལ།
ཡུར་ལྷ་མོ་སྒྱུ་འཕྲུལ་མ་གསོ་སྦྱོང་ལ་གནས་པའི་སྤྱི་བོ་ནས་གླང་ཆེན་ཐིམས་པར་རྨིས་ཏེ། ལྷུམས་སུ་ཞུགས་ནས་ཡུམ་ལ་དགའ་བདེའི་ཏིང་ངེ་འཛིན་མང་པོ་ཐུགས་ལ་འཁྲུངས་པར་གྱུར་ཏོ།
།དེའང་ཇོ་བོ་རྗེས་བཞེད་པའི། སངས་རྒྱས་ཤིང་ཕོ་བྱི་བའི་དབྱར་འབྲིང་པོའི་ཉ་ལ་ལྷུམས་སུ་ཞུགས། གླང་ལོ་དཔྱིད་ཐ་ཆུང་གི་ཚེས་བརྒྱད་ལ་སྐུ་བལྟམས།
ས་མོ་ཕག་ལ་སངས་རྒྱས། ཤིང་ཕོ་སྤྲེའུ་ལོ་མྱ་ངན་འདས་པར་བཤད་ཅིང་། ཆོས་རྗེ་ས་སྐྱ་པཎྜི་ཏ་ནི་མེ་མོ་ཡོས་ལ་ལྷུམས་སུ་ཞུགས་པར་བཞེད་ཅིང་།ས་ཕོ་འབྲུག་ལ་སྐུ་བལྟམས། སྤྱིར་ཟླ་ཐ་ཆུང་སྐར་མ་ས་གའི་ཉ་བའི་ཚེས་

བཅོ་ལྔའི་ཡང་གཅིག་ན་དབོ་ཟླ་བའི་ཚེས་བཅུ་བཞིའི་ཉིན་ཟེར་རྒྱལ་ཕུར་འཛོམས་དུས་ཆུ་ཕོ་སྟག་ལ་སངས་རྒྱས། མེ་མོ་སྨིན་དྲུག་ཟླ་བའི་ཚེས་བརྒྱད་ཀྱི་ཟླ་བ་རི་མགོ་ལ་ཡོལ་བ་དང་མྱ་ངན་ལས་འདས་ཕག་ལ་མྱ་ངན་ལས་འདས་པར་བཞེད།
དཔྱིད་ཐའི་ཚེས་བརྒྱད་སྐར་མ་རྒྱལ་ལ་བལྟམས་པར་མཐུན་ནོ་སོ། །རྒྱལ་བུ་ལྷུམས་སུ་ཞུགས་པའི་མཛད་པ་དེ་དང་པོའོ། །དེ་ལྟར་ལྷུམས་སུ་ཟླ་བ་དགུ་ངོ་བཅུ་བཞུགས་ནས། ལུམ་བི་ནིའི་ཚལ་དུ་ཡུམ་གྱི་ཕྱག་གཡས་པས་ཤིང་ནྱ་གྲོ་ཏའི་ཡལ་ག་ལ་འཇུས་པའི་འོག
རྩིབ་མའི་བར་ནས་སྐུ་བལྟམས། ལྷས་མེ་ཏོག་གཏོར། བརྒྱ་བྱིན་དང་ཚངས་པས་བསྟན། ལྷ་ཀླུ་ཐམས་ཅད་ཀྱི་མཆོད་པ་ཕུལ། དགའ་བོ་དང་ཉེར་དགའ་བོ་ལ་སོགས་པས་སྐུ་ཁྲུས་གསོལ།
སྐུ་ལས་འོད་ཟེར་འཕྲོས་བལྟམས་འཕྲལ་ལ་ཕྱོགས་བཞིར་གོམ་པ་བདུན་བདུན་བོར་བས། ཞབས་རྗེས་ལ་པདྨ་རེ་རེ་བྱུང་ཅིང་། དགེ་མཚན་ཆེ་བའི་ཚིགས་སུ་བཅད་པ་རེ་རེ་གསུང་དུས་ཡབ་ཀྱིས།
གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། །ས་ཆེན་སོགས་བསྟོད་པ་ནི་ཐུབ་པའི་བསྟོད་པའི་ཐོག་མའོ། །སྟོན་པ་དང་དུས་མཉམ་དུ་ཡུལ་དབུས་སུ་རྒྱལ་པོ་ཚངས་བྱིན་དང་། པདྨ་ཆེན་པོ་དང་།
དམག་རྒྱལ། རྩིབ་གྱི་མུ་ཁྱུད་མཐའ་ཡས་དང་བཞི་པོ་ལ། བུ་བཞི་བཙས་པ་ནི། གསལ་རྒྱལ། གཟུགས་ཅན་སྙིང་པོ། ཤར་པ། གཏུམ་པོ་རབ་སྣང་རྣམས་ཡིན་ནོ། །བྱང་སེམས་སྐུ་བལྟམས་ནས་ཞག་བདུན་ནས་ཡུམ་འདས་ཏེ།
སུམ་ཅུ་རྩ་གསུམ་དུ་སྐྱེས། སྲུ་མོ་སྐྱེ་དགུའི་བདག་མོས་འགོ་བྱས། མ་མ་བརྒྱད་ལ་གཏད་ནས་འཕེལ་སྐྱེད་ཤིན་དུ་ཆེའོ། །རྒྱལ་བུ་བལྟམས་པའི་མཛད་པ་སྟེ་གཉིས་པའོ། །གསུམ་པ་ནི་དེའི་དུས་རི་བོ་གྲུ་འཛིན་ན།
དྲང་སྲོང་ཉོན་མོངས་མེད་ཅེས་པ། འཇིག་རྟེན་ཆགས་འཇིག་ལ་མཁས་པ་གཅིག་ཡོད་པ་དེས། འོད་ཟེར་གྱི་སྣང་བ་

དེ་མཐོང་ནས། སངས་རྒྱས་སྐུ་བལྟམས་པར་ཤེས་ཤིང་། གཞན་ཡང་མཚན་ལྟས་མཁན་རྣམས་ན་རེ། འདི་ནི་རྒྱལ་སྲིད་བསྐྱངས་ན་འཁོར་ལོས་སྒྱུར་བའི་རྒྱལ་པོར་འགྱུར་ཞིང་། རབ་ཏུ་བྱུང་ན་འཇིག་རྟེན་གསུམ་གྱི་མགོན་དུ་ངེས་པར་འགྱུར་རོ།
། ཞེས་སོགས་མཚན་ལྟས་ཤིན་དུ་བཟང་བར་བཅད་ཏེ། །མཚན་ཡང་རྒྱལ་པོ་དོན་གྲུབ་ཏུ་གསོལ་ལོ། །ཡང་དྲང་སྲོང་ན་རེ། ད་ལྟ་རྩོད་ལྡན་ཚེ་ལོ་བརྒྱ་པའི་དུས། འཁོར་ལོས་སྒྱུར་བའི་རྒྱལ་པོ་མི་འབྱུང་བས།
འདི་ནི་ད་སྟེ་ལོ་སུམ་ཅུ་རྩ་ལྔ་ནས་མངོན་པར་རྫོགས་པར་འཚང་རྒྱ་བ་ལ་ཐེ་ཚོམ་མི་ཟ་ཞིང་། བདག་ནི་རྒས་པས་འདིའི་ཆོས་མི་ཐོབ་པར་འཆིའོ། །ཞེས་ཟེར་ནས་མྱ་ངན་བྱེད་ལ།
ཚ་བོ་མེས་སྦྱིན་ལ་རྒྱལ་པོ་འདི་སངས་རྒྱས་དུས་ཁྱེད་རབ་ཏུ་བྱུང་ཞིག་ཟེར་བ་ལྟར་བྱས་པས། མེས་བྱིན་དགྲ་བཅོམ་པ་ཐོབ་པའི་མཚན་ནི་འཕགས་པ་ཀ་ཏ་ཡ་ནའོ། །ཤཱཀྱའི་རིགས་རྣམས་ཀྱི་ལྷ་གནོད་སྦྱིན་ཤཱཀྱ་འཕེལ་གྱི་དྲུང་དུ་རྒྱལ་བུ་བྱོན་པས།
ལྷའི་ལྷས་ཕྱག་བྱས་བྱུང་བས། བེཅོམ་ལྡན་ལྷའི་ལྷའོ་ཞེས་པ་དང་། དེའི་ལམ་ན་ཤཱཀྱའི་རིགས་གདུག་པ་ཅན་ཐམས་ཅད་ལ་འཚེ་བ་གཅིག་ཡོད་པ་དེས་ཀྱང་བཏུད་པས་ཤཱཀྱ་ཐུབ་པ་ཞེས་གྲགས་སོ།
།དེ་ནས་གཞོན་ནུ་ཉིད་ནས་ཡིག་དཔོན་སྲིན་པོའི་གོ་བྱ་ལས་འབྲི་ཀློག་དང་། ཤཱཀྱའི་སྲིད་སྒྲུབ་ལས་རྩིས་དང་། བློན་པོ་ལྷར་བཅས་ལས་འཕོངས་དང་། བྱང་སེམས་བཟང་པོ་ལེན་ལས་གླང་པོ་ཆེའི་གཉའ་བར་བཞོན་པ་སོགས།
རྒྱལ་པོའི་བྱ་བ་རྣམས་སློབ་པར་བརྩམ་པ་ཙམ་གྱིས་མཁྱེན་ཏེ། ལྷས་བྱིན་ལ་སོགས་རྒྱལ་ཕྲན་རྣམས་དང་། ཨངྒ་མངྒ་དྷར་སྒྱུ་རྩལ་འགྲན་དུས། ཞབས་ཀྱི་མཐེ་བོང་གི་གླང་པོ་ཆེའི་རོ་དཔག་ཚད་གཅིག་གི་བར་ལ་སྐྱུར་བས།
ས་གཤོང་ངེ་སོང་བ་སེར་སྐྱ་གྲོང་ཁྱེར་གྱི་ཕྱི་རོལ་ན་གླང་པོ་གཤོང་བྱ་

བ་ཡོད་དོ། །མདའི་རྩལ་འགྲན་པས། ཤིང་རྟ་ལ་བདུན་ལྕགས་ཀྱི་ཕག་པ་བདུན་དང་བཅས་པ་ཕུག་ནས། མདའ་ཟུག་པའི་རྗེས་ན་མདའ་ཆུ་ཁྲོན་པ་སྐྱེས་ཟེར་བ། ཡན་ལག་བརྒྱད་ལྡན་གྱི་ཆུ་ཡོད་དོ། །གཞན་ཡང་རྐྱལ་དང་ཤིང་སྡོང་གཅོད་པ་ལ་སོགས་པ་རྩལ་སྣ་གང་ལ་ཡང་སུས་ཀྱང་འགྲན་པར་མི་ནུས་པས་གཞོན་ནུ་རོལ་རྩེད་ཀྱི་མཛད་པ་སྟེ་གསུམ་པའོ།
།བཞི་པ་དེ་ནས་རྒྱལ་པོའི་དགུང་ལོ་བཅུ་བདུན་བཞེས་པའི་དུས་སུ། ཤཱཀྱ་ལག་ན་བེ་ཅོན་གྱི་བུ་མོ་གྲགས་འཛིན་མ་དང་།
དགུང་ལོ་ཉི་ཤུ་རྩ་གཉིས་པའི་དུས། ཤཱཀྱ་དུ་ལེགས་ཀྱི་བུ་མོ་ས་མཚོ་མ་དང་། ཉི་ཤུ་རྩ་དགུ་བཞེས་དུས་ཤཱཀྱ་དྲིལ་བུ་སྒྲའི་བུ་མོ། ཤཱཀྱ་བཟའ་རི་དྭགས་སྐྱེས་མ་རྣམས་འཁོར་ཉི་ཁྲི་ཉི་ཁྲི་དང་བཅས་པ་ཁབ་ཏུ་བླངས་པ་ནི།
བཙུན་མོ་ཁབ་ཏུ་བཞེས་པའི་མཛད་པ་སྟེ་བཞི་པའོ། །ལྔ་པ་དེ་ལྟར་ལོ་ཉི་ཤུ་རྩ་དགུའི་བར་ལ་ནི། རྒྱལ་སྲིད་ཚུལ་དང་མཐུན་པ་བསྐྱངས་ཤིང་།
ཡབ་ཀྱིས་རྒྱལ་བུ་ཆོས་ལས་ཡེངས་ནས། འཇིག་རྟེན་གྱི་བྱ་བ་ལ་བློ་འབྲིད་པའི་ཕྱིར། ཞིང་པའི་མཐའ་རྟོགས་སུ་བཅུག་པའི་ཆེ། ངོ་མཚར་བའི་ལྟས་མཐོང་ནས། གང་ཚེ་ཐུབ་ཆེན་ཞིང་པའི་གོང་བཞུད་ཚེ།
།ཞེས་པའི་སྲས་ལ་བསྟོད་པ་མཛད་དོ། །དེར་རྟིང་རྒྱལ་པོ་ཆིབས་པ་ངང་པ་གསེར་ལྡན་ལ་ཆིབས། འདུན་པས་སྣ་ཁྲིད་དེ་གྲོང་ཁྱེར་གྱི་ཤར་ལྷོ་ནུབ་རྣམས་སུ། ཉིན་རེ་བྱོན་པས་ན་རྒས་འཆི་བའི་སྡུག་བསྔལ་འདུན་པས་བརྡ་སྦྱར།
བྱང་ཕྱོགས་སུ་བྱོན་ཉིན། སྤྲུལ་པའི་དགེ་སློང་དང་མཇལ། བཞོན་པ་ལས་བབས་ཏེ་ཕྱག་བྱས། བདག་ཀྱང་འདི་ལྟར་རབ་ཏུ་བྱུང་ངོ་གསུངས། ཕོ་བྲང་དུ་ལོག་རབ་ཏུ་བྱུང་ལུགས་ཇི་ལྟར་ལེགས་

བསམ་པ་ཁོ་ན་སེམས་ཀྱིན་བཞུགས་པས། ཡབ་དང་འཁོར་འབངས་ཐམས་ཅད་ཀྱིས་བསླུ་བྲིད་དང་། ཡེངས་ཐབས་སྣ་ཚོགས་བྱེད་ཅིང་། མཚན་མཁན་ན་རེ། ད་སྟེ་ཞག་བདུན་ལ་རྒྱལ་བུ་རབ་ཏུ་མ་བྱུང་ན་འཁོར་ལོས་སྒྱུར་བའི་རྒྱལ་པོར་འགྱུར་རོ་ཟེར་བས།
ཡབ་དང་ཁུ་བོ་མེས་པོ་འཁོར་བཅས་ཐམས་ཅད་ཀྱིས་ཕོ་བྲང་གི་ཕྱོགས་མཚམས་ཐམས་ཅད་དཔུང་དང་བཅས་ནས་བསྲུངས། བཙུན་མོ་རྣམས་ཀྱིས་ནང་དུ་གླུ་གར་དང་བཀུར་སྟི་ལ་སོགས་པས་ཐུགས་ཡེངས་ཐབས་བྱེད་དོ།
།དེ་ནས་ཞག་བདུན་པའི་སྲོད་ལ། རྒྱལ་པོའི་དགོངས་པ་ལ། བདག་གི་བཙུན་མོ་དྲུག་ཁྲི་བླང་པ་ལ་གཅིག་དང་ཡང་མ་འགྲོགས་ན། ཟས་གཙང་གི་སྲས་ཀྱིས་བུད་མེད་བསྟེན་མ་ནུས་པས་དབང་མེད་དུ་རབ་ཏུ་བྱུང་བ་ཡིན་ནོ་ཟེར་བའི་ཡལ་ག་ཡོང་བསམ།
དེ་སྤངས་པའི་ཕྱིར། དེ་ནུབ་བཙུན་མོ་དམ་པ་གྲགས་འཛིན་མ་དང་ལྷན་ཅིག་གཟིམས་སོ། །སྲས་སྒྲ་ཅན་འཛིན་ལྷུམས་སུ་ཞུགས་སོ། །ཐོ་རངས་ཀྱི་ཆ་ཟིན་པ་དང་།
བརྒྱ་བྱིན་གྱིས་སྐུལ་ནས། རྟ་ངང་པ་གསེར་ལྡན་ལ་ཆིབས་ཡབ་རྒྱལ་པོ་མནལ་དུ་སོང་བ་ལ་བསྐོར་བ་བྱས། ཕྱི་ཕྱག་བཙལ་ནས། འདུན་པས་ཀྱང་རྟ་གཤམ་དུ་བཞོན་པ་དང་། ལྷའི་བུ་བཞིས་རྟའི་རྨིག་པ་རེ་རེ་ནས་བཏེགས་ནས།
དཀའ་ཐུབ་ཀྱི་ནགས་ལ་གཏད་དེ། ནམ་མཁའ་ལ་མྱུར་བར་བྱོན་ནོ། །རྒྱལ་སྲིད་ཆོས་བཞིན་བསྐྱངས་པའི་མཛད་པ་སྟེ་ལྔ་པའོ། །དྲུག་པ་ནི། དེར་རྒྱལ་བུ་ནམ་མཁའ་ལ་བྱོན་པ་ལ། གཟུགས་ཁམས་ཀྱི་ལྷ་མན་ཆད།
ཚངས་པ་དང་བརྒྱ་བྱིན་ལ་སོགས་པས་བསུས་ཤིང་སྤྲོ་བ་སྐྱེད་པས། ནམ་ཐུན་གཅིག་ན་དཀའ་ཐུབ་ཀྱི་ནགས་མཆོད་རྟེན་རྣམ་དག་དྲུང་དུ་བརྟོལ་ནས། རང་ཉིད་ཀྱི་དབུ་སྐྲ་རང་ཉིད་ཀྱི་གཞར་སྟེ།
རབ་དུ་བྱུང་། འདུན་པ་ལ་རྟ་དང་རྒྱན་

ཆ་རྣམས་བསྐུར་ཏེ། སེར་སྐྱར་སློག་བཏང་བས། སྨྲེ་སྔགས་འདོན་ཅིང་ཕྱིན་པས་ཞག་བདུན་ལ་སླེབས་ཙམ་བྱུང་ཞིང་། བློན་འབངས་རྣམས་ཀྱི་རྟ་ལ་འཇུ་ཞིང་ངུས་པས། གསེར་ལྡན་དེ་ཉིད་དུ་ཤི་ནས། གྲོང་ཁྱེར་སྒྲ་ཅན་དུ་བྲམ་ཟེ་ལས་དྲུག་ལ་མཁས་པ་གཅིག་ཏུ་སྐྱེས་སོ།
།རྒྱལ་པོ་རབ་ཏུ་བྱུང་བའི་དབུ་སྐྲ་དང་། ཀ་ཤི་ཀའི་ན་བཟའ་རྣམས་བརྒྱ་བྱིན་གྱིས་ཁྱེར་ནས། སུམ་ཅུ་རྩ་གསུམ་ན་རིན་པོ་ཆེ་ལས་གྲུ་བ་པའི་དབུ་སྐྲའི་མཆོད་རྟེན་དང་།
ན་བཟའི་མཆོད་རྟེན་བྱ་བ་བཞེངས་ཡོད་དོ། །གྲོང་ཁྱེར་དཔེ་མེད་ཀྱི་ཁྱིམ་བདག་གི་བུས་བཞག་པའི་ན་བཟའ། ངུར་སྨིག་བརྒྱ་བྱིན་གྱི་ལག་ནས་ཕུལ་བ་གསོལ་ཏེ། རང་བྱུང་དུ་བསྙེན་པར་རྫོགས་པར་གྱུར་ཏོ།
།དེ་ནས་ཡབ་དང་རྒྱལ་པོ་ལེགས་པར་རབ་གསལ་ཀྱི་རྒྱལ་བུ་གཅིག་པུར་ནགས་ལ་འདུག་ཅེས་པ་ཐོས་ནས། འཁོར་ལྔ་བརྒྱ་བཏང་བས། ལྔ་ཉར་གཞན་རྣམས་ཕྱིར་སློག་བཏང་ངོ་། །རབ་ཏུ་བྱུང་བའི་མཛད་པ་སྟེ་དྲུག་པའོ།
།བདུན་པ་ནི། དེ་ནས་འཁོར་ལྔ་པོ་ཡང་ཁྲིད་དེ་ཆུ་བོ་ན་ར་ཛཱ་རའི་འགྲམ་དུ་བྱོན་ནས། །ལོ་དྲུག་ཏུ་དཀའ་ཐུབ་མཛད་པར་ཞིང་པའི་བུ་མོ་གཉིས་ཀྱིས་འོ་མའི་ཉིང་ཁུ་ལ།
ལྷའི་བུ་གཉིས་ཀྱི་གཟི་བརྗིད་སྐྱེད་པའི་སྨན་བཏབ་ནས་དྲངས་པ་གསོལ་བས། སྐུ་ལུས་གསེར་བཙོ་མའི་མདོག་ལྟ་བུར་གྱུར་ནས། དེའི་ཚེ་འཁོར་ལྔ་པོ་ཡང་མ་དད་པར་གྱུར་ནས། རང་རེ་ཚོ་ཝ་ར་ཎ་སིར་འགྲོ་ཟེར་སོང་ངོ་།
།དཀའ་བ་སྤྱད་པའི་མཛད་པ་སྟེ་བདུན་པོའོ། །བརྒྱད་པ་ནི། དེ་ནས་བྱང་སེམས་ཀྱིས་སངས་རྒྱ་བར་བཞེད་དེ། འོད་གསལ་གྱི་ལྷའི་ཚིག་བཞིན་རྡོ་རྗེ་གདན་ལ་ཕྱིན་པའི་ལམ་དུ། ཚོང་དཔོན་ག་གོན་དང་།
བཟང་པོས་འབྲས་ཆན་དྲངས་པས། གསོལ་བའི་ཞལ་ཕོར་ལ་ལྷའི་བུའི་ལྷུང་བཟེད་གསུམ་ཕུལ་བ་གཅིག་ཏུ་བྱིན་གྱིས་བརླབས་ནས་གསོལ། ཚོང་དཔོན་གྱི་ལམ་གྱི་བར་ཆད་བསྲུང་བའི་ཕྱིར་ལྷའི་བཀྲ་ཤིས་དོན་གྲུབ་བྱ་བ་གསུངས།
དེ་

ནས་ཡང་གཤེགས་པའི་ལམ་དུ། རྩྭ་ཚོང་བཀྲ་ཤིས་ཀྱིས་ཕུལ་བའི་རྩྭ་རྡོ་རྗེ་གདན་གྱི་སྤོ་ལ་བྱང་ཆུབ་ཀྱི་ཤིང་དྲུང་དུ་གདན་ལ་བཏིང་ནས། ཇི་སྲིད་ཟག་མེད་མ་ཐོབ་བར། དེ་སྲིད་སྐྱིལ་ཀྲུང་གཤིག་མི་བྱ།
།གསུངས་ནས། སྲོད་ལ་ལྷའི་བུའི་བདུད་བཏུལ། ནམ་གུང་རབ་མཐའི་ཏིང་ངེ་འཛིན་མངོན་དུ་མཛད། ཐོ་རངས་མངོན་པར་རྫོགས་པར་སངས་རྒྱས་སོ། །གསང་སྔགས་བླ་མེད་པ་རྣམས་ཀྱིས་བྱང་སེམས་ཀྱི་ཏིང་ངེ་འཛིན་གྱི་ངང་དེ་ལས་འོག་མིན་དུ་བྱོན་ནས།
མངོན་པར་བྱང་ཆུབ་ལྔའི་སྟོང་པ་ཉིད་ལས་བྱང་ཆུབ་པ། གདན་པད་ཉི་ལས་བྱང་ཆུབ་པ། གསུང་ཡིག་འབྲུ་ལས་བྱང་ཆུབ་པ། ཐུགས་ཕྱག་མཚན་ལས་བྱང་ཆུབ་པ། སྐུ་ཡོངས་རྫོགས་ལས་བྱང་ཆུབ་པའོ།
།གདམས་པ་ཞུས་མ་ཐག་ཏུ་དེ་ལྟར་སྒོམ་པ་དང་། ས་བཅུ་གཅིག་པ། བཅུ་གཉིས་པ། བཅུ་གསུམ་རྡོ་རྗེ་འཛིན་པའི་ས་ཐོབ་སྟེ་སངས་རྒྱས་སྐད། འདི་ནི་རྡོ་རྗེ་གདན་དུ་སངས་རྒྱས་ཟེར་བ་དང་ཡང་མི་འགལ་ལོ།
།ངེས་པར་འོག་མིན་དུ་སངས་རྒྱས་པ་ནི། སྟུག་པོ་བཀོད་པའི་མདོ་ལས། སངས་རྒྱས་ཐམས་ཅད་འོག་མིན་དུ། །སངས་རྒྱས་པར་ནི་མ་གྱུར་ན། །འདོད་ཁམས་གཟུགས་ཁམས་རྣམས་སུ་ནི། །སངས་རྒྱས་པར་ནི་མི་མཛད་དོ།
།ཞེས་བཤད་པ་བཞིན་ནོ། །མངོན་པར་རྫོགས་པར་སངས་རྒྱས་པའི་མཛད་པ་སྟེ་བརྒྱད་པའོ། །དགུ་པ་ནི། དེ་ལྟར་སངས་རྒྱས་མ་ཐག་ཏུ། འདུལ་དཀའ་བའི་སྐྱེ་བོས་ཟབ་མོའི་ཆོས་ཟབ་ཞི་སྤྲོས་བྲལ་འོད་གསལ་འདུས་མ་བྱས།
།བདུད་རྩི་ལྟ་བུའི་ཆོས་ཞིག་ཁོ་བོས་བརྙེས། །སུ་ལ་བསྟན་ཀྱང་གོ་བར་མི་འདུག་པས། །མི་སྨྲ་ནགས་ཀྱི་ནང་དུ་གནས་པར་བྱེད། །ཅེས་གསུང་ནས་ཆོས་མ་གསུངས།གོ་དཀའ་ལ།
རང་ཉམས་སུ་བླང་བར་བྱའོ་དགོངས་ནས། ཞག་བཞི་བཅུ་ཞེ་དགུའི་བར་ལ་ཆོས་མ་གསུངས་སོ། །དེའི་རྗེས་ལྷ་ཚངས་པས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས། གནང་ཏེ་འཁོར་རྣམས་བསྡུ་བའི་ཕྱིར། གྷཎྜི་བརྡུང་བའི་སྒྲ་ལ།
སངས་རྒྱས་སློབ་མར་གྱུར་པ་གང་སུ་དག།

དེང་འདིར་སྟོན་པས་ཆོས་ཀྱི་ཆར་འབེབས་ཀྱིས། །གང་དག་ཉན་པར་འདོད་རྣམས་འདིར་བྱོན་ལ། །ཟབ་མོ་རྒྱལ་བའི་བཀའ་ལ་ཉོན་ཅིག་ཨང་། །ཞེས་པའི་སྐད་གསལ་བར་བྱུང་ཞིང་། ཐོག་མར་ཝཱ་ར་ཎ་སིར་འཁོར་ལྔ་སྡེ་བཟང་པོ་ལ་སགས་ཐེག་དམན་གྱི་གང་ཟག་རྣམས་ལ།
ཆུ་སྟོད་ཟླ་བའི་ཚེས་བཞི་ནས།བདེན་པ་བཞིའི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་རོ། །གསུམ་ནི་དང་པོ་སྒྲུབ་པའི་འཁོར་ལོ། །བར་དུ་ཆད་པས་བཅད་པའི་འཁོར་ལོ།
ཐ་མ་རུང་མཐུན་གྱི་འཁོར་ལོའོ། །འཁོར་ལྔ་སྡེ་པོ། ཡེ་ཤེས་ཁོང་ཆུད་ཀྱི་བསྙེན་པར་རྫོགས་པར་གྱུར་ཅིང་། ཀུན་ཤེས་ཀཽཎྜི་ནྱས་དགྲ་བཅོམ་པའི་འབྲས་བུ་ཐོབ། གཞན་བཞི་པོ་ཡང་ཟག་པ་ལས་སེམས་གྲོལ་ལོ།
།འཁོར་ལྔ་ཀུན་ཤེས་ཀཽཎྜི་ནྱ། རྟ་ཐུལ། མིང་ཆེན། གླང་པོ། བཟང་ལྡན་ནོ། །པོས་ཆོས་གོས་ལྡུམ་པོ་གོན་མ་ཤེས་པ་འོད་གསལ་གྱི་ལྷས་བརྡ་བསྟན་ཏོ། །ཆོས་འཁོར་གཉིས་པ། བྱ་རྒོད་ཕུང་པོའི་རི་ལ།
རབ་འབྱོར་དང་། ཤ་རིའི་བུ་ལ་སོགས་པ། འཁོར་དགྲ་བཅོམ་པ་དང་། བྱང་སེམས་མང་པོ་ལ། ཐེག་པ་ཐུན་མོང་མ་ཡིན་པའི་མཚན་ཉིད་མེད་པའི་ཆོས་ཀྱི་འཁོར་ལ་བསྐོར་རོ། །ཆོས་འཁོར་གསུམ་པ། རི་མ་ལ་ཡ་དང་།
ཡངས་པ་ཅན་ལ་སོགས་པར། དོན་དམ་ཡང་དག་འཕགས་ལ་སོགས། འཁོར་རྣམ་བཞིའི་བྱང་སེམས་བསམ་གྱིས་མི་ཁྱབ་པ་ལ། ཐེག་པ་ཐུན་མོང་དང་ཐུན་མོང་མ་ཡིན་པ། དོན་དམ་རྣམ་པར་ངེས་པའི་ཆོས་ཀྱི་འཁོར་ལོ་བསྐོར་རོ།
།དེའི་སྐབས་ཤིག་ཏུ། ཡབ་རྒྱལ་པོ་ཟས་གཙང་ཡང་དགེ་བ་ལ་བསྐུལ་བའི་དུས་ལ་བབས་པར་མཁྱེན་ནས། ཚེ་དང་ལྡན་པ་འཆར་ཀ ཡབ་རྒྱལ་པོའི་དྲུང་དྲུ་བཏང་། བརྡ་སྦྱར་ཏེ། ཤིང་ནྱ་གྲོ་ཏའི་ཀུན་དགའ་ར་བར།
ཡབ་སྲས་མཇལ་ནས། འདུས་པའི་འཁོར་རྣམས་ལ་ཆོས་བསྟན་ཅིང་། ཡབ་ཀྱི་རྒྱང་ནས་གུས་པའི་ཕྱག་འཚལ།

དད་པས་བསྟོད་པ་ནི། དེ་ཡང་འདི་དང་ཁྱོད་ལ་ལན་གསུམ་དུ། །ཐུབ་པ་ཁྱོད་ཀྱི་ཞབས་ལ་ཕྱག་འཚལ་ལོ། །ཐུགས་རྗེ་ཆེ་མངའ་ལྷ་ཡི་མཆོད་པའི་གཙོ། ཁྱོད་འདྲ་འཇིག་རྟེན་མ་མཆིས་ལྟ་ཅི་སྨོས། །མཚན་ནི་དོན་གྲུབ་ལགས་ཞེས་མངོན་བརྗོད་པ།
།ཕ་དང་མ་ཡི་བསམ་སྟེ་བཏགས་པ་ལགས། ཁྱོད་ཀྱི་བསམ་རྫོགས་བདུད་རྩི་བརྙེས་པས་ན། །དོན་གྲུབ་ལེགས་པར་ང་དོན་བདག་གི་འཚལ། །ཞེས་པས་བསྟོད་ཅིང་། ཡབ་རྒྱལ་པོའང་སངས་རྒྱས་ཀྱི་ཞལ་མཐོང་།
ཆོས་ཐོས་པས་ཟག་པ་ལས་སེམས་རྣམ་པར་གྲོལ་ལོ། །སྟོན་པའི་ཞལ་ནས་དགེ་སློང་འཆར་ཀས་ཡབ་རྒྱལ་པོ་དགེ་བ་ལ་བསྐུལ་བའི་བསོད་ནམས་ཀྱི་ཕུང་པོ་དེ་ལ། གལ་ཏེ་གཟུགས་ཡོད་ན་འཇིག་རྟེན་གྱི་ཁམས།
གང་གའི་ཀླུང་གི་བྱེ་མ་སྙེད་དུ་མི་ཤོང་སྟེ། བསོད་ནམས་ཀྱི་ཚོགས་ཤིན་དུ་རྒྱ་ཆེན་པོ་གསུངས་སོ། །དེ་ལྟར་ཆོས་འཁོར་རིམ་པ་གསུམ་དུ་བསྐོར་བའི་རིང་ལ། ལོ་བདུན་དུ་ཞག་བཞི་བཅུ་ཞེ་དགུ་མ་ཚང་བ་སོང་བར་བྱེད་ཅིང་།
སྟོན་པ་སངས་རྒྱས་ནས་ལོ་བདུན་ལོན་པའི་དུས་སུམ་ཅུ་རྩ་གསུམ་དུ་ཡུམ་ལ་ཆོས་གསུང་བ་ལ་བྱོན། ཞག་དགུ་བཅུ་བཞུགས་པ་དེའི་བར་ལ། ལྷ་ཚངས་པ་དང་། གཟའ་ཁྱབ་འཇུག
ལྷའི་དབང་པོ་བརྒྱ་བྱིན་གསུམ་གྱིས་སྟོན་པའི་སྐུ་ཚབ་རེ་བཞེངས་པར་གསོལ་བ་བཏབས་པས་གནང་སྟེ། ཚངས་པས་ལྷའི་རིན་པོ་ཆེ་ལས་ཆོས་སྐུའི་རྟེན། བུམ་པ་ཟླུམ་པོར་བྱས་པ། དཔལ་རེག་པ་མེད་པ་དུ་བ་ལྟ་བུའི་མཆོད་རྟེན་བཞེངས་པའི་ཚད་ཚངས་པའི་མཐོ་གང་ངོ་།
།དེ་མཁའ་འགྲོས་གདན་དྲངས་ཨོ་རྒྱན་གྱི་ཡུལ་ཧེ་རུ་ཀའི་རྒྱལ་ཁམས་ན་བར་སྣང་ལ་བཞུགས་ཏེ། དཔའ་བོ་མཁའ་འགྲོ་མི་མ་ཡིན་རྣམས་ཀྱི་མཆོད་པའི་རྟེན་བྱེད།
མཆོག་གི་དངོས་གྲུབ་སྟེར་རོ། ཁྱབ་འཇུག་གི་ཀླུའི་རིན་པོ་ཆེ་ལ། ལོངས་སྐུའི་

རྟེན་རྣམ་སྣང་གངས་ཅན་མཚོའི་སྐུ་དཔག་ཚད་བཅུ་གཉིས་ཡོད་པ་གཅིག་བཞེངས། དེ་ཕྱིས་རྒྱ་མཚོ་ན་བཞུགས་ཏེ། ཀླུ་དང་གཟའ་རྣམས་ཀྱི་མཆོད་པའི་རྟེན་བྱེད་དོ། །བརྒྱ་བྱིན་གྱི་ལྷ་མིའི་རིན་པོ་ཆེ་སྣ་ཚོགས་དང་།
འཆིང་བུ་ལྔ་བཅུ་རྩ་གཅིག་ལ་སྤྲུལ་སྐུའི་རྟེན། སངས་རྒྱས་དགུང་ལོ་བརྒྱད་པ་དང་། བཅུ་གཉིས་པ་དང་། ཉི་ཤུ་རྩ་ལྔའི་སྐུ་ཚད་གསུམ་བཞེངས་ནས། ཆེ་བ་དེ་བརྒྱ་བྱིན་རང་གི་ཡིད་དམ་མཛད།
ཆུང་བ་གཉིས་རྒྱ་གར་དུ་རྒྱལ་པོ་གསལ་རྒྱལ་གྱི་ཡི་དམ་མཛད། བར་སྐབས་ནས་རྒྱ་ནག་དང་བལ་ཡུལ་དུ་ཕེབས། མཐར་བོད་དུ་འགྲོ་དོན་ལ་ཕེབས་པར་ལུང་བསྟན་པ་བཞིན་ད་ལྟ་ལྷ་ས་འཕྲུལ་སྣང་དང་། ར་མོ་ཆེ་ན་བཞུགས་པའི་ཇོ་བོ་མཆེད་གཉིས་ཡིན་ནོ།
སྐུ་ཚབ་རྣམས་ཀྱི་རབ་གནས་སངས་རྒྱས་ཉིད་རང་གིས་མཛད་ཅིང་། ལྷ་བཟོ་བ་བི་ཤྭ་ཀརྨ་དང་། སྐུ་གཉེར་བྱམས་པ། བཀའ་སྲུང་ཕྱག་རྡོར་དང་དཔལ་མགོན་བདུན་ཅུ་རྩ་ལྔས་བྱས་ཤིང་བྱེད་པར་དམ་བཅས་སོ།
།ཡང་སྟོན་པ་ལྷ་ཡུལ་དུ་བཞུགས་རིང་ལ་རྒྱལ་པོ་ཨུ་ཏྲ་ཡ་ན། སེམས་ཤིན་དུ་སྐྱོ་ནས། མོའུ་འགལ་གྱི་བུ་ལ་བསྐུལ་ནས། ཙན་དན་ག་ཤིརྵ་ལ་སྟོན་པའི་སྐུ་ཚབ་ལྷ་ཡུལ་དུ་བཞེངས་རབ་གནས་ཞུས་ཏེ།
མི་ཡུལ་དུ་སྤྱན་དྲངས། ཕྱིས་རྒྱ་ནག་ཏུ་ཕེབས་ནས། ཙན་དན་ཇོ་བོར་གྲགས་པ་ཡོད། པཎ་ཆེན་ཤཱཀྱ་ཤྲི་ལྟར་ན། ཐ་སྐར་གྱི་ཟླ་བའི་ཚེས་བཅོ་ལྔ་ལ་ལྷ་ལས་བབས་པའི་དུས་ཆེན་ཡོད་པར་བཞེད།
སྨིན་དྲུག་ཟླ་བའི་ཆེས་བཞི་ལ། སུམ་ཅུ་རྩ་གསུམ་ནས་མི་ཡུལ་དུ་ཕེབས་པ་ནི། དཔལ་ལྷ་ལས་བབས་པའི་དུས་མཆོད་ཞེས་བྱའོ། །དེ་ལྟར་ཐེག་པ་ཆུང་ངུའི་ཆོས་རྣམས་ནི། གང་ལ་གང་འཚམ་པར་བསྟན་ཟིན་གྱིས།
ཐེག་ཆེན་བླ་མེད་ཀྱི་ཆོས་རྣམས། འཛམ་བུ་གླིང་གི་མི་རྣམས་ལ་གསལ་བར་སྟོན་པའི་དུས་སྐབས་ལ་མ་

སླེབས་པར་དགོངས་ནས། སྤྲུལ་པས་གསུངས་པ་ནི། འཁོར་ལོས་སྒྱུར་རྒྱལ་དུ་སྤྲུལ་ནས། དུར་ཁྲོད་བསིལ་བ་ཚལ་དུ་བྱ་བའི་རྒྱུད་གསུངས། གཞན་འཕྲུལ་དབང་བྱེད་དུ་སྤྱོད་པའི་རྒྱུད་གསུངས། འོག་མིན་དུ་རྣལ་འབྱོར་གྱི་རྒྱུད་གསུངས།རྒྱ་གར་ལྷོ་ཕྱོགས་ཤྲི་དྷརྨ་ཕ་ལ་ཆོས་ཀྱི་འབྱུང་གནས་སུ་བྱོན།
རྡོ་གྲུ་གསུམ་སྣོལ་བའི་སྟེང་དུ། རྣལ་འབྱོར་བླ་ན་མེད་པའི་རྒྱུད་རྣམས་ནི། དཔའ་བོ་མཁའ་འགྲོ་དང་།
མི་མ་ཡིན་རྣམས་ལ་གསུངས་པའོ། །དེ་རྣམས་ཆོས་ཀྱི་འཁོར་ལོ་བསྐོར་བའི་མཛད་པ་སྟེ་དགུ་པའོ། །བཅུ་པ་ནི། དེ་དག་གི་སྐབས་སུ་སྟོན་པ་ལ་ཐོ་མཚམས་ཞིང་བར་དུ་གཅོད་པ་བརྩམ་པར་འདོད་པའི་བདུད་དང་མུ་སྟེགས་རྣམས་ཕམ་པར་མཛད་པ་ནི།
འཁོར་མོ་འཇིགས་པའི་ཡུལ་དུ་བདུད་བཏུལ་བའི་དུས་ན། གཞན་འཕྲུལ་དབང་བྱེད་ནས་བདུད་རྗེ་དགའ་རབ་དབང་ཕྱུག་ཁོ་ཡང་། ལྷའི་བུའི་བདུད་དགུ་ཁྲིས་བསྐོར་ནས་བྱུང་ཏེ།
གོའུ་ཏ་མ་ཁྱོད་ཀྱི་བསྐལ་བ་གྲངས་མེད་གསུམ་དུ་ཚོགས་བསགས་ཟེར་བའི་རྫུན་གཏོང་བར་འདུག་པ། དེའི་དཔང་པོར་སུ་ཡོད་ཟེར་བ་ལ། སྟོན་པས། ས་འདི་འགྲོ་བ་ཀུན་གྱི་རྟེན་ཡིན་ཏེ། །རྒྱུ་དང་མི་རྒྱུ་མཉམ་ཤིང་ཉེ་རིང་མེད།
།དེ་རིང་ཁྱོད་ཀྱི་གཟུ་དང་དཔང་མཛོད་ཤིག །གསུངས་པ་དང་། སའི་ལྷ་མོ་བསྟན་མ་བྱུང་ནས་ལུས་ཕྱེད་ཙམ་པ་སྟེང་དུ་བཏོན། ཐལ་མོ་སྦྱར་ནས། དེ་ངེས་པར་བདེན་ནོ་ཟེར་བས། བདུད་རྗེ་སྐྱེངས་ཏེ་དཔའ་བཀོང་ཞིང་།
བདུད་ཀྱི་སྡེ་རྣམས་ཕམ་པར་གྱུར་ཏོ། །དེར་རྟིང་གཉན་ཡོད་དུ་མུ་སྟེགས་ཀྱི་སྟོན་པ་ཆེན་པོ་རྫོགས་བྱེད་དང་། གནག་ལྷས་ཀྱི་བུ་ཀ་ཏི་དང་། རྣམ་པར་སྨྲ་བའི་བུ་ཀུན་ཏུ་རྒྱལ་བ་དང་།
མི་ཕམ་སྐྲའི་ལྭ་བ་ཅན་དང་། ཀ་ཏའི་བུ་ནོག་ཅན་དང་། གཅེར་བུ་

གཉེན་གྱི་བུ་སྟེ་རྟོག་གེ་པ་དྲུག་པོ་བྲམ་ཟེ་རྒྱུས་རྒྱལ་དང་བྲམ་ཟེ་རྣམ་རྡེག་དང་། བྲམ་ཟེ་བཟང་ལྡན་དང་། བྲམ་ཟེ་ཚངས་པའི་ཆེད། བྲམ་ཟེ་པདྨའི་སྙིང་པོ་དང། བྲམ་ཟེ་དམར་པོ་སྟེ་རྗེས་སུ་སྙེག་པ་དྲུག་དང་།
རེངས་བྱེད་ཀྱི་བུ་ལྷག་གཅོད་དང་། སྒྱུ་རྩལ་ཅན་གྱི་བུ་རིངས་འཕུར་དང་། ཀུན་ཏུ་རྒྱུ་རབ་བཟང་དང་། བྲམ་ཟེ་བུ་ཀུན་རྒྱལ་དང་། དྲང་སྲོང་ཉོན་མོངས་མེད་དང་། སྟེང་རྒྱས་འོད་སྲུང་རལ་པ་ཅན་ཏེ།
སྙོམ་པར་འཇུག་པ་དྲུག་སྟེ། སྟོན་པ་དྲུག་གསུམ་བཅོ་བརྒྱད་ཀྱི་མ་རུང་བར་བགྱིས་པས། གཤེགས་པའི་སྐབས་མ་ལེགས་ཞེས་གསོལ་བས། ཉི་མའི་འོད་དང་འོད་གཞན་ལྟར། དེ་དག་ཆོས་དང་མ་འདྲེས་ཤིང་།
དེ་དག་ང་ཉིད་ཀྱིས་ཟིལ་གྱི་མནན་ནུས་སོ་ཞེས་གསུང་། འཁོར་དང་བཅས་པ་རྣམས། རྟའི་ཟླ་བའི་ཚེས་གཅིག་ནས། བཅོ་ལྔའི་བར་ཉིན་རེ་བཞིན་ཆོ་འཕྲུལ་བསྟན་ནས། བདུད་དང་མུ་སྟེགས་ཐམས་ཅད་ཚར་བཅད་ནས་ནང་པའི་སྒོར་བཅུག་པ་ནི།
བསྟན་པ་རྒྱས་པར་མཛད་པ་སྟེ་བཅུ་པའོ། །སྟོན་པ་སངས་རྒྱས་ཉིད་ནི་བསྐལ་པའི་བར་དུ་བཞུགས་ནའང་དབང་ཐོབ་ཏེ། བདུད་ཀྱི་གསོལ་བ་བཏབ་པའི་ངོར། མྱ་ངན་ལས་འདའ་བར་ཞལ་གྱི་བཞེས་ཚར་བ་ད་ང་།
རྟག་འཛིན་ཅན་རྣམས་མི་རྟག་པ་ལ་བསྐུལ་བའི་ཆེད་དུ། མྱ་ངན་ལས་འདའ་བར་བཞེད་དེ། གྲོང་ཁྱེར་རྩྭ་མཆོག་ཏུ་ཆོས་ཀྱི་ཐ་མ་གསུངས་པའི་དུས་ན།འཁོར་གྱི་ནང་ནས་རིག་འཛིན་གྱི་རྒྱལ་པོ་ཀུན་ཛ་ར་བྱ་བ་སྟན་ལས་ལངས།
པུས་མོ་བཙུགས་ནས་བཅོམ་ལྡན་འདས་ཁྱེད་ཀྱི་ཆོས་ཐམས་ཅད་ཡོངས་སུ་རྫོགས་པར་བསྟན་ཚར་རོ་གསུངས་མོད་ཀྱང་། བསྟན་པའི་སྙིང་པོ་ཟབ་མོའི་ལམ་གསང་སྔགས་བླ་ན་མེད་པའི་ཐེག་པ་དག
འཛམ་གླིང་འདིར་མ་གསུངས་སོ་ཞེས་ཞུས་པའི་ལན་དུ། ང་ནི་འདི་ནས་མ་སྣང་ནས། །ལོ་ནི་བརྒྱ་དང་བཅུ་གཉིས་ནས། །ལྷ་གནས་གསུམ་དུ་གྲགས་པའི་སར། །བསྟན་པའི་སྙིང་པོ་དམ་པ་ཞིག།འཛམ་གླིང་

ཤར་ལྷོའི་ཕྱོགས་མཚམས་སུ། །མི་ལྷ་སྐལ་ལྡན་གྲགས་མ་བྱེད། །རྒྱལ་པོ་ཛ་ཞེས་བྱ་བ་ལ། །སྔོན་དུ་ལྟས་རྣམས་སྣང་གྱུར་ཏེ། །དྲག་ཤུལ་ཅན་ཞེས་བྱ་བའི་རྩེ། །གྲོགས་ཀྱི་སེམས་ལ་དག་པའི་ལུས། །ལང་ཀའི་བདག་པོ་ལ་སོགས་ལ།
།ཕྱག་ན་རྡོ་རྗེས་སྟོན་པར་འགྱུར། །ཞེས་ལུང་བསྟན་ཏོ། །དེར་འཁོར་ཐམས་ཅད་མྱ་ངན་དང་སྨྲེ་སྔགས་འདོན་པ་ལ། འདི་སྐད་ཅེས་བཀའ་བསྩལ་ཏོ། །ང་ནི་ངེས་པར་མྱ་ངན་ལས་འདའ་བས། ལུས་གསེར་མདོག་འདི་ལ་ཡང་ཡང་ལྟོས།
ཕྱིས་མྱ་ངན་མ་བྱེད་ཅིག འདུས་བྱས་ཐམས་ཅད་འདི་དང་འདྲའོ་གསུངས་ཤིང་། སངས་རྒྱས་མྱ་ངན་མི་འདའ་ཞིང་། །ཆོས་ཀྱང་ནུབ་པར་མི་འགྱུར་ཏེ། །སེམས་ཅན་རྣམས་ནི་འདུལ་བའི་ཕྱིར།
།མྱ་ངན་འདའ་བའི་ཚུལ་བསྟན་ཙམ། །གསུངས་པ་ལ། དེ་ལྟར་ན་ཅིས་ཀྱང་བཞུགས་པར་གསོལ་བ་བཏབས་པས། ས་སྟེང་འཇིག་རྟེན་གང་ན་ཡང་། །སྐྱེས་ནས་འཆི་བར་མ་གྱུར་ཏམ། །གང་ཞིག་ཁྱོད་ཀྱི་མ་མཐོང་ངམ།
།འོན་ཏེ་མཐོང་ནའང་ཐེ་ཚོམ་ཟ། །ང་ཡི་མྱ་ངན་ཁྱོད་བྱེད་ན། ཁྱོད་ཀྱི་མྱ་ངན་སུས་བྱེད་པ། དེ་ལ་འབྲས་བུ་གང་ཡང་མེད། །གསུངས་པ་དེ་ནི་ཆོས་ཀྱི་ཕྱི་མའོ། །དེར་དབུ་ནུབ་ཏུ་བསྟན། ཞལ་ལྷོར་གཟིགས།
ཞབས་ཤར་ལ་བརྐྱང་། ཕྱག་གཡས་འོག་ཏུ་བཅུག ཕྱག་གཡོན་བརླའི་སྟེང་དུ་བསྐྱལ་ནས། དགུང་ལ་བརྒྱད་ཅུ་ཐམ་པ་བཞེས་པའི་ས་གའི་ཟླ་བའི་ཚེས་བརྒྱད་ཇོ་བོ་རྗེ་ལུགས་ཀྱི་ནམ་གུང་། ཟླ་བ་རི་མགོའི་རྩེར་ནུབ་པའི་དུས་སུ།
གྱད་ཀྱི་ཡུལ་གྲོང་ཁྱེར་རྩ་མཆོག་དེར་ཆོས་ཀྱི་དབྱིངས་སུ་མྱ་ངན་འདས་པའི་ཚུལ་བསྟན་པའི་མཛད་པ་སྟེ་བཅུ་གཅིག་པའོ། །བཅུ་གཉིས་པ་ནི། དེར་ས་གཡོ་བ་དང་། སྒྲ་འབྱིན་པ་སོགས་ངོ་མཚར་བའི་ལྟས་དུ་མ་དང་བཅས་ཏེ།
ལྷ་རྣམས་ཀྱི་བསུས་ནས་འོག་མིན་སྟུག་པོ་བཀོད་པའི་

ཞིང་དུ་གཤེགས་སོ། །སྐུ་གདུང་ནི་བཀའ་བཞིན་དྲི་བཟང་པོས་བྱུགས་རས་ཡུག་སྟོང་དང་། འབྲུ་མར་གྱི་དྲིལ་ནས། ཞག་བདུན་ནས་ཞུགས་ལ་འབུལ་སྙམ་པར། །སྟོན་པ་ཉིད་རང་གི་ཐུགས་དཔལ་བེའུ་ནས་མེ་རང་འབར་དུ་སྟོན་ནས་བཞུའོ།
གདུང་རུས་དང་རིང་བསྲེལ་ལ་མངྒ་དྷའི་བྲེ་བཅུ་གཉིས་བྱུང་ཚེམས་མཆེ་བ་གཡས་པ༑ བརྒྱ་བྱིན་གྱི་གདན་དྲངས། གཞན་རྣམས་ཆ་བརྒྱད་བགོས་སྟེ་ཁྱེར་ནས། མཆོད་རྟེན་ཀྱང་བརྒྱད་བཞེངས་སོ།
།བྲམ་ཟེ་ལེགས་མཛེས་སྤུན་གྱི་གདུང་ཐལ་ལ་མཆོད་རྟེན་བཞེངས་སོ། །སྟོན་པས་བྱིན་གྱིས་བརླབས་པས་བི་ཤྭ་ཀརྨས་བཟོ་བསླབས་མ་དགོས་པར་ཤེས་ཏེ། སྐུ་ཚབ་བཞེངས་པའི་ཐུགས་ཀར། སངས་རྒྱས་རང་གི་ཐུགས་དཔལ་བེའུ་དང་།
སྐུ་གདུང་རིང་བསྲེལ་གྱི་སྙིང་པོས་བྱུར་བུར་བསྐངས་ཏེ། བྱང་ཆུབ་གྱི་སྙིང་པོ་མངྒ་དྷ་རྡོ་རྗེ་གདན་ན་བཞུགས་སོ། །ཕྱི་རབས་སྤྲོ་བ་བསྐྱེད་པའི་ཕྱིར། སྐུ་གདུང་རིང་བསྲེལ་རྣམས་བྱིན་རླབས་ཀྱི་རྟེན་དུ་བཞག་པའི་མཛད་པ་སྟེ་བཅུ་གཉིས་པའོ།
།། །

སྟོན་པའི་སྐུ་ཚབ་བཞེངས་ཚུལ། ཡང་སངས་རྒྱས་མྱ་ངན་ལས་འདས་པའི་ཕྱི་ལོའི་དབྱར་དེ་འཕགས་པ་དྲུག་སྡེས། འདོད་ཁམས་ཀྱི་ལྷའི་གནང་བ་དང་བསྟུན་ནས། སངས་རྒྱས་ཀྱི་སྐུ་ཚབ་ཁྲུ་བཅུ་དྲུག་པ་མྱ་ངན་འདས་ཆུང་བྱ་བ་དང་།
གཟུགས་ཁམས་པའི་གནང་བ་དང་བསྟུན་ནས། སྐུ་ཚབ་ཁྲུ་སུམ་ཅུ་རྩ་གཉིས་པ་མྱ་ངན་འདས་ཆེན་བྱ་བ་བཞེངས་སོ། །དེ་ནས་ཤྲཱི་སེང་ཧས་རྟེན་དེ་གཉིས་ལ་བྱང་ཆུབ་ཀྱི་ཤིང་གི་ར་བས་བསྐོར་ནས་མཆོད་པ་ཆེན་པོ་བྱས་སོ།
།དེ་ནས་ལོ་ཉི་ཤུ་ཙམ་ནས། བྲམ་ཟེ་མ་ཧཱ་པས་ལ་བྱ་བས་ཁྱིམ་བདག་ཆེན་པོ་གཅིག་གི་བུ་ཆེ་བ་མ་ཧཱ་སམ་བེ་རི་བོ་གངས་ཅན་གྱི་རྒྱུད་ཡུལ་ཝ་ར་ཎ་སིར། དྲང་སྲོང་ལྷུང་བ་རི་དྭགས་ཀྱི་ནགས་བདེན་བཞིའི་ཆོས་འཁོར་སྐོར་སར།
རྡོ་རིན་པོ་ཆེ་ལ་རྒྱུ་བྱས་ནས་སངས་རྒྱས་ཀྱི་སྐུ་ཚབ་གཅིག་བཞེངས་པའི་མཚན་ནི། དྷརྨ་ཙཀྲ་ཟེར་རོ། བུ་འབྲིང་པོ་ཙཀྲ་སམ་བྷེ། རྒྱལ་པོའི་ཁབ་འོད་མའི་ཚལ།
བྱ་ཀ་ལན་དྷ་ཀ་སྐད་འདོན་པ་མཚན་ཉིད་མེད་པའི་ཆོས་འཁོར་བསྐོར་སར། གནས་ཆེན་བརྒྱད་ཀྱི་བྱང་ཆུབ་སྙིང་པོའི་ཤིང་གི་ལོ་མ་ལ་རྒྱུ་བྱས་ནས་སྐུ་ཚབ་གཅིག་བཞེངས་པའི་མཚན། བྷེ་མུ་ཝན་ཞེས་གྲགས་སོ།
།བུ་ཆུང་བ་མ་ལ་སམ་བྷེས། མའི་ངག་བཞིན་དབུས་འགྱུར་རྡོ་རྗེ་གདན་གྱི་སྟེང། བྱང་ཆུབ་ཀྱི་ཤིང་གི་ཤར། སྟོན་པའི་སྐུ་རྒྱབ་བསྟན་ནས། སངས་རྒྱས་ས་དེར། ནང་ལྷ་ཁང་དང་། ཕྱི་མཆོད་རྟེན་དུ་ཡོད་པའི་གྷནྣོ་ལའི་དཀྱིལ་དུ།
སངས་རྒྱས་དགུང་ལོ་

སུམ་ཅུ་བའི་སྐུ་ཚད་བཞེངས་པ་དེའི་རྒྱུ་ནི། ཆུ་བོ་གང་གཱའི་འགྲམ། སྟོན་པ་སྐུ་ཁྲུས་མཛད་པའི་རྫིང་བུ་ན། ཙན་དན་གོ་ཤིརྵའི་སྡོང་པོ། འགྱེལ་བ་བརྡར་ནས་ལྡེ་ཁུ་བྱས་པ་ལ། བི་ཤྭ་ཀརྨས་ལྷ་བཟོ་བ་བྱས་ནས་བཞེངས་པའི་མཚན་ལ།
མ་ཧ་བོ་དྷི་བྱ་བ་ད་ལྟ་རྡོ་རྗེ་གདན་ན་བཞུགས་པའི་གཙོ་བོ་ཡང་འདི་ཡིན་ནོ། །དེའི་སྤྱན་འབྲས་གཉིས་ནི། ཚོང་དཔོན་གྱི་བུ་ལ་ཀླུའི་རྒྱལ་པོས་བྱིན་པའི་རིན་པོ་ཆེ་མར་གད་ཅུང་གཞོགས་ཡོད་པ།
ཁྲུ་གང་ལ་དུམ་བུ་གཉིས་བྱས་ནས་ཕུལ་བ་དེ་བཅུག་ཡོད་པས་ཉིན་མཚན་མེད་པར་འོད་གསལ་ལོ། །སྐུ་དེ་བཞེངས་པ་ལ་ཟླ་བ་དྲུག་ཞག་དྲུག་དགོས་རྒྱུ་ལ་བྲམ་ཟེ་མས་ཞག་གཅིག་གི་ལྟ་བ་སྔས་པས་སྐུའི་ཞབས་གཡས་པའི་ཐེ་ཆུང་མ་ཚང་བར་བྱེད་ཅིང་།
མོ་ན་རེ་སྐུ་འདི་ལ་སངས་རྒྱས་དངོས་དང་མི་འདྲ་བའི་མཚན་རྟགས་བརྒྱད་འདུག དེ་མིན་ཁྱད་མི་འདུག ཕྱིས་སྐུ་འདི་ལ་ཡོན་ཏན་བརྒྱད་འཆར་བར་འགྱུར་རོ།
།ཞེས་གླེང་བར་བྱེད་དེ། ལྷ་མིའི་སྟོན་པ་ཤཱཀྱ་ཐུབ་པས། འཛམ་བུའི་གླིང་འདིར་དགུང་ལོ་བརྒྱད་ཅུའི་བར་ལ། གནས་གང་དུ་བཞུགས་དང་། མྱ་ངན་ལས་འདས་ཁར་བསྟན་པ་སུ་ལ་གཏད། བསྟན་པ་ནི་བྱེ་བྲག་བཤད་མཇོད་ཆེན་མོ་ལས།
ཆོས་འཁོར་གནས་དང་ཡངས་པ་ཅན། །ས་དཀར་ཅན་དང་ལྷ་ཡི་གནས། །འབྲེག་གནས་ཆེན་པོ་རི་དང་ནི། །བྱིས་པ་གསོ་དང་ཀོ་ཤམ་བི། །འོད་མའི་ཚལ་དང་སྒྲ་བཅས་དང་། །སེར་སྐྱ་ཡི་ནི་གྲོང་ཁྱེར་དང་།
།འདི་རྣམས་སུ་ནི་ཐུབ་པ་ཡིས། །སྐྱེས་མཆོག་ལོ་རེ་ལོ་རེ་བཞུགས། །འབར་བའི་གནས་ཀྱི་ཕུག་ཏུ་གཉིས། །སྨན་གྱི་གནས་སུ་ལོ་བཞི་སྟེ། །རྒྱལ་པོའི་ཁབ་ཀྱི་གྲོང་དུ་ལྔ། །ཉི་ཤུ་རྩ་གསུམ་གཉན་ཡོད་དུ།
།དཀའ་བ་སྤྱད་པ་ལོ་དྲུག་ཏེ། །ཉི་ཤུ་རྩ་དགུ་ཁབ་ཏུ་གནས། །དེ་ལྟར་ཐུབ་པ་བརྒྱད་ཅུ་ལ། །ཆོས་ཀྱི་

དབྱིངས་སུ་འདས་ཚུལ་བསྟན། །ཐམས་ཅད་མཁྱེན་པ་བཞུགས་པ་ཡིས། །བསོད་ནམས་གནས་ནི་འདི་དག་ལགས། །རྟག་ཏུ་ལུས་དང་ངག་དང་ཡིད། །རྟག་ཏུ་གུས་པས་ཕྱག་འཚལ་ལོ། །ཞེས་བཤད་དོ། །། །

བརྟན་པའི་གཏད་རབས། བཅོམ་ལྡན་འདས་ཀྱི་ལུང་རིམ་པར་བསྟན་ཏེ། བསྟན་པ་གཏད་པ་ནི། སྟོན་པས་འོད་སྲུང་ཆེན་པོ་ལ་གཏད། དེ་ནས་རིམ་བཞིན་དུ། ཀུན་དགའ་བོ་དང་། ཤཱ་ནའི་གོས་ཅན། ཉེར་སྦས། དྷི་དྷི་ཀ
བཙུན་པ་བུདྡྷ་ནནྟི་ལ། བུདྡྷ་མི་ཏྲ་ལ། དེས་སློབ་མ་དགེ་སློང་རྩིབ་ལ། དེས་སུ་ན་ཤ་ཏ་ལ། དེས་རྟ་སྐད་ལ། དེས་མ་ཤི་བ་ལ། དེས་ཀླུ་སྒྲུབ་ལ། སངས་རྒྱས་འདས་ནས་ལོ་བཞི་བརྒྱའི་དུས་སུ། བསྟན་པ་གཏད་ཅིང་།
ཁོང་གི་ལྟ་བ་གཏན་ལ་འབེབས་པ་ནི། ཤིང་རྟ་ཆེན་པོའི་སྲོལ་ལམ་དང་པོ་གཏོད་དེ། དེ་ནས་ཡང་རིམ་པ་བཞིན་ཨརྱ་དེ་བ། ར་ཧུ་ལ། སདྡྷ་ནནྟི་ལ། དགེ་སློང་དགྲ་བཅོམ་ལ། གྷ་ལ་ཤ་ལ། ཀུ་མཱ་ར་ཛ་ལ།
ཤ་ཡ་ཏ་ལ། བ་སུ་བནྡྷུ་ལ། མ་ནོ་ཏ་ལ། ཧ་ག་ནི་ཀ་ཡ་ན་ཤ་ལ། དེས་དགེ་སློང་སེང་གེ་ལ་བསྟན་པ་གཏད་ཅིང་། འདི་ཡན་ལ་ཐུབ་པ་ཆེན་པོས་རྒྱལ་ཚབ་དང་བཅས་པ། བསྟན་པའི་བདག་པོ་ཉི་ཤུ་རྩ་ལྔ། དེ་རྟིང་སངས་རྒྱས་འདས་ནས་ལོ་སྟོང་ལ་ཉེ་བ་ན་འཕགས་པ་ཐོགས་མེད་བྱོན་ཏེ།
ཤིང་རྟའི་སྲོལ་ལམ་གཉིས་པ་གཏོད་ཅིང་། དེ་ནས་ཕྱོགས་ཀྱི་གླང་པོས་ཤིང་རྟའི་སྲོལ་ལམ་གསུམ་པ་གཏོད་པ་ལགས། དེ་ནས་རྒྱན་དྲུག་མཆོག་གཉིས།
གྲུབ་ཆེན་བརྒྱད་ཅུ། ཀུ་སུ་ལུ་རྣམ་གཉིས། མཁས་གྲུབ་རིམ་པར་བྱོན་པ་རྣམས་ཀྱིས་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་མཛད་པ་ལགས་སོ། །སངས་རྒྱས་ཤཱཀྱ་ཐུབ་པས་འགྲོ་བའི་དོན་མཛད་པའི་ཞིང་ཁམས་ཀྱི་

མིང་། སྟོང་གསུམ་མི་མཇེད་འཇིག་རྟེན་ཟེར་ལ། སྟོང་གསུར་གྱི་དབྱེ་བ་ནི། རི་རབ་གླིང་བཞི། གླིང་ཕྲན་ཉི་ཟླ། ལྕགས་རི་ཁོར་ཡུག་ཚང་བ་གཅིག་ནས་བགྲང་བའི་ཆ་སྟོང་ལ་སྟོང་ཆུང་ཡང་ཟེར་ལ། སྟོང་སྤྱི་ཕུད་གཅིག་གོ
། དེ་སྟོང་ལ་སྟོང་གཉིས་པ་བར་མའོ། །དེ་སྟོང་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཟེར་རོ། །དེ་རྣམས་རེ་རེ་བགྲངས་ན། རི་རབ་ལིང་བཞིའི་ཚངས་རིས་མན་ཆད་བྱེ་བ་ཕྲག་བརྒྱ་སྟེ།
དུང་ཕྱུར་གཅིག་གོ །མི་མཇེད་ཅེས་བྱ་བ་ནི། བཟོད་པའི་མིང་སྟེ། པད་དཀར་ལས་ཉོན་མོངས་པ་དུག་གསུམ་གྱི་མི་ཕྲོགས་ཤིང་བཟོད་ལ། སྙིང་རྗེ་པད་དཀར་ལས། ཅི་ཕྱིར་འཇིག་རྟེན་གྱི་ཁམས་དེ་ནི་མི་མཇེད་ཅེས་བྱ་ཞེ་ན།
སེམས་ཅན་དེ་དག་འདོད་ཆགས་ལ་མི་མཇེད་པ་དང་། ཞེ་སྡང་ལ་མི་མཇེད་པ་དང་། གཏི་མུག་ལ་མི་མཇེད་པ་དང་། ཉོན་མོངས་པའི་འཆིང་བ་རྣམས་ལ་མི་མཇེད་པས་དེའི་ཕྱིར་འཇིག་རྟེན་གྱི་ཁམས་དེར་མི་མཇེད་ཅེས་བྱའོ།
།དེ་ལ་སེམས་བསྲན་ཐུབ་པས་ན། མི་མཇེད་སངས་རྒྱས་ཀྱི་ཞིང་ཁམས་ཞེས་བྱའོ། །སྟོང་གསུམ་མི་མཇེད་ཀྱི་ཞིང་འདི་ནི། མཉམ་དུ་ཆགས་པར་བྱེད་དོ། །ལར་ཐུབ་པ་གངས་ཅན་མཚོའི་ཕྱག་མཉམ་བཞག་ཏུ་མཛད་པའི་སྟེང།
ལྷུང་ཟད་གྱི་ནང་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཆ་ཉི་ཤུ་རྩ་ལྔ་བརྩེགས་མར་ཡོད་པས། བར་པ་བཅུ་གསུམ་པ་དེ་མི་མཇེད་འཇིག་རྟེན་གྱི་ཁམས་འདི་ཡིན་པར་འདོད་ཅིང་།
ཡང་ལུགས་གཅིག་ལ། སྟོང་གསུམ་གྱི་འཇིག་རྟེན་གྱི་ཁམས་ཆ་ལྔ་ལྔ་དབུས་དང་ཕྱོགས་རིགས་བསྒྲིགས་པ། ལྔ་བརྩེགས་སུ་ཡོད་པའི་དཀྱིལ་མ་དེ་ཐུབ་པའི་ཞིང་མི་མཇེད་འཇིག་རྟེན་གྱི་ཁམས་འདི་ཡིན་པར་འདོད་པ་ཡང་ཡོད་དོ།
། ། །

བསྟན་པའི་གནས་ཚད། ཐུབ་པའི་བསྟན་པ་གནས་ཚད་ལ། མདོ་སྡེ་བསྐལ་བཟང་ལས། དམ་པའི་ཆོས་ནི་ལོ་ལྔ་བརྒྱ་དང་གཟུགས་བརྙན་ལྔ་བརྒྱ་སྟེ། ལོ་སྟོང་དུ་གནས་ཟེར་བ་དང་།མདོ་རྒྱུད་མང་པོ་ནས་ལོ་གྲངས་མི་གཅིག་པ་དུ་མ་ཞིག་བཤད་ནའང་།
དེ་རྣམས་ནི་དྲང་དོན་དགོངས་པ་ཅན་རེ་ཡིན་ལ། འབུམ་ཊཱིཀ་འགྲེལ་པ་གནོད་འཇོམས་ནས་བཤད་པ་འདི་ནི་སྒྲ་ཇི་བཞིན་པ་ཡིན་པར་མཁས་པ་རྣམས་བཞེད་དོ། །དེ་ཅིའི་ཕྱིར་ཞེ་ན།
འབུམ་ཊཱིཀ་ནས་བསྟན་པ་ལོ་ལྔ་སྟོང་དུ་གནས་པ། ལྔ་བརྒྱ་ཕྲག་བཅུར་ཕྱེ་བས་ལེའུ་བཅུ་ཐམ་པར་འགྱུར་ལ། ལེའུ་དང་པོ་ལ་དགྲ་བཅོམ་པའི་ལེའུ། གཉིས་པ་ལ་ཕྱིར་མི་འོངས་པའི་ལེའུ། གསུམ་པ་ལ་རྒྱུན་དུ་ཞུགས་པའི་ལེའུ་རྣམས་ལ་ཁོངས་དུ་ཆུད་པའི་ལེའུ་གསུམ་ཞེས་བྱའོ།
།བཞི་པ་ལྷག་མཐོང་གི་ལེའུ།ལྔ་པ་ཏིང་ངེ་འཛིན་གྱི་ལེའུ། དྲུག་པ་ཚུལ་ཁྲིམས་གྱི་ལེའུ་རྣམས་ལ་སྒྲུབ་པའི་ལེའུ་གསུམ་ཟེར། བདུན་པ་མངོན་པ།
བརྒྱད་པ་མདོ་སྡེ། དགུ་པ་འདུལ་བའི་ལེའུ་རྣམས་ལ་ལུང་གི་ལེའུ་གསུམ་ཟེར། ལྔ་བརྒྱ་བ་ཕྲག་བཅུ་པ་ལ་རབ་ཏུ་བྱུང་བའི་རྟགས་ཙམ་ལས། ལྟ་སྤྱོད་རྣལ་མ་དག་མི་ལྡན་པས། རྟགས་ཙམ་འཛིན་པའི་ལེའུ་སྟེ།
འདི་ལ་ལྔ་བརྒྱ་ཐ་མ་ཞེས་བྱའོ། །བསྟན་པ་ལོ་ལྔ་སྟོང་དུ་གནས་རྒྱུའི་སྟེང་ནས། སྔར་ཇི་ཙམ་འདས། ད་ལོ་གྲངས་ཇི་ཙམ་གནས་ནི། འདི་ཐོག་ནས་ཞིབ་ཏུ་བརྩིའོ། ། ། །

བཀའ་བསྡུ་རིམ་པ་གསུམ་དུ་མཛད་ཚུལ། སངས་རྒྱས་མྱ་ངན་ལས་འདས་ནས། དགྲ་བཅོམ་པ་ཆོས་ཀྱི་སྤྱན་དང་ལྡན་པ་རྣམས་ཀྱིས། བཀའ་བསྡུ་རིམ་པ་གསུམ་དུ་མཛད་པའི་ཚུལ་ནི། དེ་མཚམས་ཤཱ་རིའི་བུ་ལ་སོགས་པའི་དགྲ་བཅོམ་པ་ཤས་ཆེ་བ་ཡང་མྱ་ངན་ལས་འདས་འདས་གང་པོ་ཨེ་ཡིན་ཚུལ་བསྟན་འཁོར་ཐམས་ཅད་སྟོན་པ་གཤེགས་པའི་མྱ་ངན་གྱིས།
ཆོས་ཁྲིམས་ལྷོད་པར་གྱུར་པ་ལ་ལྷ་རྣམས་འཕྱ་བར་བྱེད་པ། འཕགས་པ་འོད་སྲུང་གིས་གསན་ནས།
བཀའ་བསྡུ་བར་དགོངས་ཏེ། དང་པོ་བསྐུལ་ནས་གཎྜི་བརྡུངས་པས། དགྲ་བཅོམ་པ་ལྔ་བརྒྱར་གཅིག་གིས་ཆད་པ་འདུས། དེར་ཀུན་དགའ་བོའི་རྒྱུད་ལ་དགྲ་བཅོམ་པ་མ་ཐོབ་པར་མཁྱེན་ནས། འོད་སྲུང་གི་རྩོད་པ་རྣམ་པ་བརྒྱད་ཀྱི་སྒོ་ནས་ཉེས་པའི་ཚུལ་ཤིང་གཏད་པ་ནི།
ཀུན་དགའ་བོ་ཁྱོད་ཀྱིས་སྐྱེ་དགུའི་བདག་མོ་རབ་ཏུ་བྱུང་བའི་ཞུ་སྣ་བྱས་པ་དང་། སྟོན་པ་ལ་ཆུ་སྙོག་མ་ཅན་དྲངས་པ་དང་། ན་བཟའ་འཚེམ་དུས་པུས་མོའི་འོག་ཏུ་མནན་པ་དང་།
མྱ་ངན་ལས་འདའ་གསུངས་དུས་བཞུགས་པར་མ་ཞུས་པ་དང་། དྲིས་ལན་ལོག་པར་བཏབ་པ་དང་། སོ་ཐར་སྡོམ་པའི་གནད་སྟོན་པར་བཞེད་པ་ལ། ཆེད་གཉེར་མ་ཞུས་པ་དང་། མྱ་ངན་ལས་འདའ་ཁར་སྐུ་གསེར་མདོག་གཞན་ལ་བསྟན་པ་དང་།
སྐུའི་གསང་གནས་སྦུབས་སུ་ནུབ་པ་བུད་མེད་རྣམས་ལ་བསྟན་པ་དང་། བརྒྱད་པོ་དེས་ཉེས་པའི་ཚུལ་ཤིང་ལེན་དུ་

བཅུག ཚོགས་ནས་ཕུད་པ་དགྲ་བཅོམ་པ་སྤོང་བྱེད་ཀྱི་བསྐུལ་ནས་བསམ་གཏན་བསྒོམས་པས་ཞག་བདུན་ནས་དགྲ་བཅོམ་པའི་འབྲས་བུ་ཐོབ་ནས། རྒྱལ་པོའི་ཁབ་ཏུ་བྱོན་ནས། སྣམ་སྦྱར་ལྔ་བརྒྱའི་ཁྲི་ཐོག་ཏུ་བཞུགས་ནས་བཀའ་བསྔ་མཛད་པའོ།
། བཀའ་དང་པོ་དོན་རྣམ་པ་བདུན་གྱི་སྒོ་ནས་བསྡུས་སྟེ། དུས་ནི་སངས་རྒྱས་མྱ་ངན་འདས་པའི་ཕྱི་ལོའི་དབྱར་རོ། །གནས་ནི་རྒྱལ་པོའི་ཁབ། ཨ་སུ་གསང་བའི་བྲག་ཁུང་ངམ། རྡོ་བཅག་པའི་ཕུག་གོ
།སྦྱིན་བདག་ནི་རྒྱལ་པོ་མ་སྐྱེས་དགྲའོ། །ཚོགས་པ་ནི་དགྲ་བཅོམ་ལྔ་བརྒྱའོ། །གང་ཟག་སུས་ཐུགས་རྒྱུད་ལ་བསྡུས་པ་ནི། འཕགས་པ་འོད་སྲུང་གིས་བསྐུལ་ནས། ཀུན་དགའ་བོས་མདོ་སྡེ། ཉེ་བར་འཁོར་གྱི་འདུལ་བ།
འོད་སྲུང་གི་མངོན་པའི་སྡེ་སྣོད་རྣམས། དབྱར་ཟླ་འབྲིང་པོའི་ཚེས་བཅུ་དྲུག་ནས་བརྩམས་ཏེ་བསྡུས་པའོ། །བསྡུ་བའི་དངོས་གཞི་ནི་སངས་རྒྱས་ཀྱི་བཀའ་སྡེ་སྣོད་གསུམ་མོ། །དགོས་བྱེད་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་བྱ་བ་དང་།
ལྷ་རྣམས་ཀྱི་འཕྱ་བ་བསལ་བར་བྱ་བའི་ཕྱིར་བསྡུས་པ་དང་བདུན་ནོ། །བཀའ་བསྡུ་བར་པ་ལ་དོན་བདུན་ཏེ། དུས་ནི་སངས་རྒྱས་མྱ་ངན་ལས་འདས་ནས་ལོ་བརྒྱ་དང་བཅུ་ནས་སོ།
།གནས་ཡངས་པ་ཅན་གྱི་གཙུག་ལག་ཁང་དུའོ། །སྦྱིན་བདག་རྒྱལ་པོ་དྷརྨ་ཨ་ཤོ་ཀའོ། །ཚོགས་པ་དགྲ་བཅོམ་བདུན་བརྒྱའོ། །གང་ཟག་དགྲ་བཅོམ་པ་གྲགས་པས་གསོལ་བ་བཏབ་ནས་གནས་བརྟན་ཐམས་ཅད་འདོན་གྱི་ཐུགས་རྒྱུད་ལས་སོ།
།བསྡུ་བྱ་སྡེ་སྣོད་གསུམ་མོ། །དགོས་པ་བསྟན་པ་དར་ཞིང་རྒྱས་པ་དང་། རྒྱལ་པོ་ཉི་མ་བཅུ་པའི་མཆོད་གནས་

དགེ་སློང་ལྷ་ཆེན་པོས་ཆོས་ལོག་བརྩམས་པ་འགོག་པའི་ཕྱིར་དུ་བརྩམས་པ་དང་བདུན་ནོ། །དེ་ལྟར་བཀའ་བསྡུ་གཉིས་པོའི་དུས་སུ། སྟོན་པས་གསུང་ཚད་ཀྱི་སྡེ་སྣོད་རྣམས་མི་བརྗེད་པའི་གཟུངས་ཐོབ་ཅིང་། མངོན་པར་ཤེས་པ་དང་ལྡན་པའི་དགྲ་བཅོམ་པ་རྣམས་ཚོགས་ནས་དྲན་བསྡུར་ཞུ་དག་མ་ནོར་བར་བྱས་པ་ཡིན་གྱིས།
པོ་ཏི་གླེགས་བམ་དང་ཡི་གེར་བཀོད་པ་ནི་ཚིག་འབྲུ་གཅིག་ཀྱང་མེད་པར་བཞེད་དོ། །བཀའ་བསྡུ་གསུམ་པའི་དོན་བདུན་ནི།
དུས་ནི་སངས་རྒྱས་མྱ་ངན་ལས་འདས་ནས་ལོ་གསུམ་བརྒྱ་ལོན་ནས། གནས་ཤྲཱི་ཛ་ལན་དྷ་རའི་གཙུག་ལག་ཁང་།སྦྱིན་བདག་རྒྱལ་པོ་ཀི་ན་ལ། ཚོགས་པ་དགྲ་བཅོམ་པ་ལྔ་བརྒྱ། བྱང་ཆུབ་སེམས་དཔའ་ལྔ་བརྒྱ།
སོ་སོ་སྐྱེ་བོའི་པཎྜི་ཏ་ཁྲི་དྲུག་སྟོང་རྣམས་སོ། །གང་ཟག་དགྲ་བཅོམ་པ་པུར་ནི་ཀས་གསོལ་བ་བཏབ་ནས། སྐྱེ་བ་ཐ་མའི་བྱང་ཆུབ་སེམས་དཔའ་སུ་མུ་ཏྲི་ཏའི་ཐུགས་རྒྱུད་ལས་སོ། །དངོས་པོ་ནི་སྡེ་སྣོད་གསུམ་མོ།
།དགོས་པ་ནི་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་བྱ་བའི་ཕྱིར་དང་། རྒྱལ་བའི་བཀའ་ལ་ཕྱི་རབས་ཀྱི་གང་ཟག་རྣམས་ཀྱིས་ལྷག་ཆད་ནོར་འཁྲུལ་དུ་འདོན་པ་དང་།
སྒོ་སྐུར་སྤངས་པའི་ཕྱིར་དག་པར་བསྡུས་པ་དང་བདུན་ནོ། །བཀའ་བསྡུ་གསུམ་པ་དེའི་དུས་སུ། སྡེ་སྣོད་གསུམ་ལ་གཏོགས་ཚད་ཐམས་ཅད་གཞུང་དུ་བཀོད་ཅིང་། བཀའ་ཤོག་ཏུ་བཏབ་ནས་བམ་པོ་དང་།
ལེའུ་རྣམས་གྲངས་གསལ་བར་བྱས་པའོ། །བཀའ་བསྡུ་རིམ་པ་གསུམ་པོ་འདི་ནི་ཐེག་པ་ཆུང་ངུའི་བསྡུའོ། །

ཆེན་པོའི་བཀའ་བསྡུ་བ་ནི། རྒྱལ་པོའི་ཁབ་ཀྱི་ལྷོ་ཕྱོགས། བི་མ་ལ་སྭ་བྷ་ཝ་ཞེས་བྱ་བའི་རི་ལ། རྒྱལ་སྲས་འབུམ་ཕྲག་བཅུ་འདུས་ཏེ། འཇམ་དཔལ་གྱིས་མངོན་པ། བྱམས་པས་འདུལ་བ། ཕྱག་རྡོར་གྱིས་མདོ་སྡེ་རྣམས་བསྡུས་ཞེས་གྲགས་ཤིང་།
གསང་སྔགས་ཀྱི་ཆོས་རྣམས་ནི། སྟོན་པས་ལུང་བསྟན་པ་བཞིན་རྒྱལ་པོ་ཛའི་ཁང་སྟེང་དུ་བྱིན་གྱིས་བརླབས་པ་ལས། ཆར་ལྟར་འབེབས་པར་བྱེད་དོ། །སྡེ་སྣོད་གསུམ་པོའི་བཀའ་བསྡུ་ཚར་ནའང་།
ཐམས་ཅད་པོ་ཏི་གླེགས་བམ་ལ་བཀོད་པའི་སྐབས་སུ། ལྷ་མ་སྲིན་སྡེ་བརྒྱད་པོས་གསུངས་རབ་ཀྱི་ཞབས་ཏོག་དང་། བདག་འཛིན་ལ་མ་འཆམས་པར་ཐོབ་ཁྱེར་བྱས་པས། ཁྲི་བརྒྱད་སྟོང་པ་ལྷས་ཐོབ།
ཤེས་རབ་ཁྲི་པ་ལྷ་མི་གཉིས། ཉི་ཁྲི་མིས། ལང་ཀར་གཤེགས་པ་སྲིན་པོས། ཏོག་གཟུངས་བདུད་ཀྱི། གཟུངས་མ་མོས། འབུམ་ཀླུས་ཐོབ་སྟེ། ཁྱབ་འཇུག་སྐལ་བ་ཆད་པས། ཁོས་འཐབ་རྩོད་བྱས་ནས་གཞན་ཐམས་ཅད་མི་ཡུལ་དུ་ལུས།
འབུམ་ཀླུའི་ཡུལ་ནས་མ་ལོན་པའི་སྐབས་སུ། ཀླུའི་རྒྱལ་པོ་ཤཱཀྱ་བྱ་བ་ནད་ཙི་ཙི་ཛྭ་ལས་ཐེབས་པ་སུས་ཀྱང་འཆོས་མ་ཐུབ་སྟེ། སྨན་པ་འཚོ་བྱེད་གཞོན་ནུའི་བུ། སློབ་དཔོན་ཀླུ་སྒྲུབ་ཀྱིས་བཅོས་པའི་གཏང་རགས་ལ།
འབུམ་ཕུལ་ནས་མི་ཡུལ་རྒྱ་གར་ལྷོ་ཕྱོགས་སུ་རིམ་པར་དར་ཏེ། རྒྱ་མོ་ཚ་བ་རོང་དུ་སླེབས་པ་ཆོས་རྒྱལ་ཁྲི་སྲོང་ལྡེའུ་བཙན་གྱི་རླངས་ཁམས་པ་ག་ཆ་གདན་འདྲེན་དུ་བཏང་བས།
བསམ་ཡས་སུ་ཕེབས་ནས། བོད་ཁམས་སྤྱི་ཁྱབ་ཏུ་དར་ཞིང་རྒྱས་པར་གྱུར་པས་རྒྱས་པ་འབུམ་ཞེས་གྲགས་སོ། །འབུམ་ལ་ཤོ་ལོ་ཀ་འབུམ་ཡོད་པས་འབུམ་ཞེས་ཟེར་ཅིང་། ལེའུ་བདུན་ཅུ་རྩ་གཉིས་བམ་པོ་གསུམ་བརྒྱ།
ཤད་བཞི་ཁྲི་བཞི་འབུམ། ཚེག་བྱེ་བ་བཞི་ཁྲི་ཡོད། གཞན་ཡང་བཀའ་ཐམས་ཅད་ལ་

འདི་བཞིན་གྱི་རྒྱས་བཏབ་ཡོད་ཅིང་། མདོར་ན་སྐབས་ཆེན་བརྒྱད། སྐབས་ཆུང་བདུན་ཅུ་ཐམ་པ་ནི། རྒྱས་པ་འབུམ་ནས་བསྡུས་པ་ཡི་གེ་གཅིག་མ་ཡན་ལ་ཚང་ངོ་། །འབུམ་བོད་ཡུལ་དུ་སྒྱུར་བ་པོ་སྔ་མ་ནི། མཁས་པ་བཻ་རོ་ཙ་ན་ཡིན་ནོ།
།ད་ལྟ་ཤོ་ལོ་ཀ་འབུམ་མ་ཚང་བ་ནི། མཐའ་དུམ་ཀླུའི་ཡུལ་དུ་ལུས་པར་བྱེད་ནའང་། ཆོས་ཉིད་མི་འགྱུར་བའི་ལེའུས་འཇུག་བསྡུས་པས། དོན་ལ་ཚང་བར་ཀ་ཅོག་ཞང་གསུམ་ལ་སོགས་ལ་པཎ་མཁས་པ་ཐམས་ཅད་བཞེད་པ་མཐུན་ནོ།
།ཡང་འབུམ་སྡེ་ལྔར་གྲགས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་འབུམ་ནི། རྒྱས་པ་འབུམ་ལ་ཟེར་ཏེ། ཟབ་ཅིང་རྒྱ་ཆེ་བ་ཤོ་ལོ་ཀ་འབུམ་ཡོད་པས་འབུམ་ཞེས་བྱའོ། །དཀོན་བརྩེགས་ལ་སྨོན་ལམ་འབུམ་ཡོད་པས་འབུམ་ཞེས་བྱ།
ཕལ་པོ་ཆེ་ན་སངས་རྒྱས་ཀྱི་མཚན་འབུམ་ཡོད་པས་འབུམ་ཞེས་བྱའོ། །མཚན་དགུ་བརྒྱ་མ་ཚང་བ་འཕགས་པ་གླང་རུ་ལུང་བསྟན་ན་ཡོད་པས་ཚང་ངོ་། །ལང་ཀར་གཤེགས་པའི་མདོ་ན།
སྲིན་པོ་འདུལ་བའི་རྣམ་གྲངས་འབུམ་ཡོད་པས་འབུམ་ཞེས་བྱའོ། །མྱ་ངན་ལས་འདས་པའི་འབུམ་ནི། སྟོན་པ་མྱ་ངན་ལས་འདའ་ཁར་ཞལ་ཆེམས་གསུངས་པ་འབུམ་ཡོད་པས་འབུམ་ཞེས་བྱ་བ་རྣམས་སོ། །གསུངས་རབ་ཡན་ལག་བཅུ་གཉིས་ནི།
བརྒྱད་སྟོང་འགྲེལ་པ་སྙིང་པོ་དོན་མཆོག་ལས། མདོ་སྡེ་དབྱངས་སྙད་ལུང་དུ་བསྟན། །ཚིགས་བཅད་མཆོད་བརྗོད་གླེང་གཞི་དང་། །རྟོགས་བརྗོད་དེ་ལྟ་བུ་བྱུང་དང་། །སྐྱེས་རབས་ཤིན་དུ་རྒྱས་པ་དང་།
།རྨད་བྱུང་གཏན་ལ་ཕབ་པ་དང་། །གསུང་རབ་ཡན་ལག་བཅུ་གཉིས་ཡིན། །བཀའ་བསྡུ་གསུམ་པ་དགོས་པའི་ཉེར་ལེན་ནི། དེའི་དུས་ན་ཉན་ཐོས་

དགེ་འདུན་གྱི་ཚོགས་ཐམས་ཅད། སྟོན་པ་སངས་རྒྱས་ཀྱི་རྗེས་སུ་སློབ་པར་འདོད་པ་མཐུན་ཅིང་། ལྟ་བ་མ་ལོག་པ་ཤ་སྟག་ཡིན་ནའང་། གང་ཟག་དབང་པོ་རབ་འབྲིང་མཐའ་གསུམ་གྱིས། སྟོན་པས་གསུངས་པའི་དྲང་དོན།
ངེས་དོན། ལྡེམ་དགོངས་ལ་སོགས་རྣམས་ལ་དགོངས་ཡུལ་ཐ་དད་དུ་བཟུང་། དེའི་ཚིག་གི་ཕྱོགས་ལ་ཞེན་ནས། སོ་སོར་གྱེས་པས་སྡེ་པ་བཅོ་བརྒྱད་དུ་གྲགས་པ་བྱུང་བ་དེ་དུས་དགེ་འདུན་ལ་འགྱེད་པའི་ཕྱིར་རྩོད་པ་བྱུང་བ་སྟེ།
གཞི་ཡོད་པར་སྨྲ་བ་ཚང་ལ་སྡེ་པ་རེ་རེ་བཞིན། ངེད་ཀྱི་འདི་བཀའ་དངོས་ཅན་ཡིན་གྱི་གཞན་མ་རྣམས་དེ་ལྟར་མ་ཡིན་ནོ་ཟེར་བ་སོགས་ཀྱི་རྩོད་པ་བྱུང་ངོ་། །དེ་ལ་ཡང་རྩ་བའི་སྡེ་པ་བཞི།
དེ་ལས་གྱེས་པའི་བཅོ་བརྒྱད་ཡོད་དེ། རྩ་བ་བཞི་ནི། ཐམས་ཅད་ཡོད་པར་སྨྲ་བ། ཕལ་ཆེན་པ། མང་པོས་བཀུར་བ། གནས་བརྟན་པའི་སྡེ་བ་དང་བཞིའོ། །ཐམས་ཅད་ཡོད་སྨྲ་བ་ལ་གྱེས་པ་བདུན་ནི། གཞི་ཀུན་པའི་སྡེ་བ།
འོད་སྲུང་པའི། ས་སྟོན་པའི། ཆོས་སྲུང་པའི། གོས་དམར་ཅན། རྣམ་པར་ཕྱེ་ཏེ་སྨྲ་བ། མང་དུ་ཐོས་པ་ལ་སྦྱངས་པའི་སྡེ་པ་རྣམས་སོ། །པཎྜི་ཏ་དྷ་ན་ཤཱི་ལས། སྡེ་པ་ཐ་དད་ཀློག་པའི་འཁོར་ལོ་ལས།
གཞི་ཀུན་པ་དང་འོད་སྲུང་སྡེ། །ས་སྟོན་སྡེ་དང་ཆོས་སྲུང་སྡེ། །མང་ཐོས་གོས་དམར་སློབ་མའི་སྡེ། །རྣམ་པར་ཕྱེ་ཏེ་སྨྲ་བའི་སྡེ། །ཐམས་ཅད་ཡོད་པར་སྨྲ་བ་ཡིན་ཞིས་གསུངས། དེ་དག་གི་སྐད་ནི།
སཾ་སྐྲི་ཏའི་ཆོས་སྟོན་ནོ། །རིགས་རྒྱལ་རིགས། སྲས་སྒྲ་གཅན་འཛིན་གྱི་སློབ་རྒྱུད། བསླབ་པ་ལ་གུས་པའི་མཆོག་གོ །མཁོ་བའི་ཡོ་བྱེད་བཅུ་གསུམ་ནི། སྣམ་སྦྱར། བླ་གོས། མཐང་གོས། ཤམ་ཐབས། ཤམ་ཐབས་ཀྱི་གཟན།
རྔུལ་གཟན། དེའི་ཡང་

གཟན། ཡང་ན། ཁྲུས་ཟོ། གདོང་ཕྱིས། རྣག་གཟན། གཡན་པ་དགབ་པ། སྐྲ་བཟེད། གདིང་བ། དབྱར་གྱི་གོས་རས་ཆེན་དང་བཅུ་གསུམ་མོ། །དེ་ལ་སྣམ་སྦྱར་ནི་རབ་ཀྱི་རབ་ལ་སྣམ་ཕྲན་ཉེར་ལྔ་འབྲིང་ལ་ཉེར་གསུམ། །ཐ་མ་ལ་ཉེར་གཅིག་གླེགས་བུ་ཕྱེད་ལྔའོ།
།འབྲིང་གི་གསུམ་པོ་ལ་སྣམ་ཕྲན་བཅུ་དགུ། བཅུ་བདུན། བཅོ་ལྔ། གླེགས་བུ་ཕྱེད་དང་བཞིའོ། །ཐ་མའི་གསུམ་པོ་ལ་སྣམ་ཕྲན་བཅུ་གསུམ་བཅུ་གཅིག དགུ་པའོ། །གླེགས་བུ་ཕྱེད་དང་གསུམ་པའོ།
།ཡོད་སྨྲ་བ་ལ་རྟགས། ཨུཏྤལ་ལ། རིན་པོ་ཆེ། ཤིང་ལོ་རིས། འཁོར་ལོའམ། པདྨའོ། །ཕལ་ཆེན་སྡེ་པ་ལ་གྱེས་པ་ལྔ་ནི། ཤར་གྱི་རི་ལ་གནས་པ། ནུབ་ཀྱི་རི་ལ། གངས་ཀྱི་རི་ལ། འཇིག་རྟེན་ལས་འདས་པར་སྨྲ་བ།
རྣམ་པར་བརྟགས་ཏེ་སྨྲ་བའི་སྡེ་པ་རྣམས་སོ། །ཞེས་གསུངས་སོ། །ཤར་ནུབ་རི་དང་གངས་རིར་གནས། །འཇིག་རྟེན་འདས་པར་སྨྲ་བ་དང་། །རྟག་པར་སྨྲ་བའི་སྡེ་པ་སྟེ། ལྔ་ཚན་དགེ་འདུན་ཕལ་ཆེན་པ་ཞེས་གསུངས།
ཕལ་ཆེན་པ་ནི། སྐད་པྲ་ཀྲྀ་ཏ་རང་བཞིན་གྱི་སྐད། རིགས་བྲམ་ཟེ། འཕགས་པ་འོད་སྲུང་གི་སློབ་རྒྱུད། སྦྱངས་པའི་ཡོན་ཏན་དང་ལྡན་པའི་མཆོག་གོ། སྣམ་སྦྱར་འདྲ། རྟགས་དཔལ་བེའམ།
གཡུང་དྲུང་རིས་སོ། །མང་པོས་བཀུར་བ་ལ་གྱེས་པ་གསུམ་ནི། ས་སྒྲོག་རིགས་ཀྱི་སྡེ། སྲུང་བ་པོའི་སྡེ། གནས་མ་བུའི་སྡེ་རྣམས་སོ། །ས་སྒྲོག་རིགས་དང་ཆེན་སྲུང་བ་པ། །གནས་མ་བུ་ཡི་སྡེ་རྣམས་ནི།
།ཀུན་གྱི་བཀུར་བ་རྣམས་པ་གསུམ། །ཞེས་གསུངས་སོ། །སྐད་བེ་ཤ་ཏྲི་ཏས་སྟོན། ཟུར་ཆག་གི་སྐད། རིགས་འབྲེག་མཁན། འཕགས་པ་ཉེ་བར་འཁོར་གྱི་སློབ་རྒྱུད། འདུལ་བ་འཛིན་པའི་མཆོག་གོ། སྣམ་

སྦྱར་འདྲ། རྟགས་དུང་ངོ་། །གནས་བརྟན་པའི་སྡེ་པ་ལས་གྱེས་པ་གསུམ་ནི། གཙུག་ལག་ཁང་ཆེན་པོའི་སྡེ་པ། རྒྱལ་བྱེད་ཚལ་ན་གནས་པའི་སྡེ་པ། འཇིག་མེད་རི་ལ་གནས་པའི་སྡེ་པ་རྣམས་སོ། །དེ་ཉིད་ལས། རྒྱལ་བྱེད་ཚལ་གནས་འཇིག་མེད་གནས།
།གཙུག་ལག་ཁང་ཆེན་གནས་བརྟན་པ། །ཞེས་གསུངས་སོ། །སྐད་ཨ་བ་བྷྲཾ་ཤ་ཏས་སྟོན་ནོ་ཤ་ཟའི་སྐད། རིགས་བྲག་གོར་སྡེའི་གདོལ་བ། ཀ་ཏྱཱ་ཡ་ནའི་སློབ་རྒྱུད། མཐའ་འཁོབ་འདུལ་བའི་མཆོག
སྣམ་སྦྱར་འདྲ། རྟགས་བུམ་པའོ། །དེ་རྣམས་ཀྱི་ལོག་རྟོག་དགག་ཅིང་། གཅིག་གིས་གཅིག་ལ་ཆོས་མ་ཡིན་ཟེར་བ་བསལ་བའི་ཕྱིར་དུ། བསྡུ་བ་གསུམ་པ་མཛད་པ་ཡིན་ཏེ། ཐུབ་པའི་བསྟན་པ་ལ་སྡེ་པ་བཅོ་བརྒྱད་དུ་གྱེས་པ་ཡོང་བའི་སྔ་ལྟས།
སྔོན་རྒྱལ་པོ་ཀྲི་ཀྲིའི་རྨི་ལམ་དུ་བྱུང་བ། སངས་རྒྱས་འོད་སྲུང་ལ་ཞུས་པས་མ་འོངས་པ་ན། འདི་ལྟར་འབྱུང་ངོ་ཞེས་ལུང་བསྟན་པ་ཡོད་དོ། །རྨི་ལྟས་བཅུ་ནི་གླང་གཉིས།
སྤྲེལ་གཉིས། ཁྲོན། ཆུ་ཆེ། ལྡུམ་ར། ཙན་དན། འཐབ་རས། ཀྲི་ཀྲིའི་རྨི་ལམ་བཅུ་ཡིན། སྤྱིར་ཆོས་ཐམས་ཅད་བསྡུ་ན། བཀའ་བསྟན་བཅོས་གཉིས་སུ་འདུས་ཏེ། དབྱིག་གཉེན་གྱིས་རྣམ་བཤད་རིག་པ་ལས།
ཆོས་རྣམས་ཐམས་ཅད་མདོར་བསྡུས་ན་བཀའ་དང་བསྟན་བཅོས་གཉིས་སུ་འདུས་ཏེ། །ལེགས་པར་གསུངས་དང་དེ་ཡི་དགོངས་འགྲེལ་དང་། །དེ་ཡི་དབང་གིས་ཤཱཀྱའི་བསྟན་པ་འདི། །འཇིག་རྟེན་ཁམས་འདིར་ཡུན་རིང་གནས་པར་འགྱུར།
།ཞེས་གསུངས་ལ། བཀའ་དང་བསྟན་བཅོས་ཀྱི་ཁྱད་པར་ནི། སྟོན་པ་བཞུགས་པའི་ཞལ་ནས་གསུངས་པ་དང་། ཆོ་འཕྲུལ་གྱི་ཆོས་ཀྱི་སྒྲ་བསྒྲགས་པ་ཐམས་ཅད་སྟོན་པའི་བཀའ་ཡིན་ནོ། །སྟོན་པ་གཤེགས་ནས་ད་ལྟའི་བར་ལ་མཛད་པ་ཐམས་ཅད་

བསྟན་བཅོས་ཡིན་ནོ། །སྟོན་པ་རང་གི་དངོས་སུ་གསུངས་པ་དང་འཇམ་དཔལ་མཚན་བརྗོད་ལ་སོགས་པ་རྣམས་ནི། ཞལ་ནས་གསུང་པའི་བཀའོ། །གང་ཟག་གཞན་བསྐུལ་ནས་གསུངས་པ་རྣམས་ནི་བྱིན་གྱིས་བརླབས་པའི་བཀའོ། །མདོའི་གླེང་གཞི་དང་།
ཆོས་ཀྱི་སྡོམ་དང་། བཀའ་བསྡུ་གྱིས་ཤིག་གསུངས་པ་རྣམས། རྗེས་སུ་གནང་བའི་བཀའོ། །ཤེར་སྙིང་ལ་བཀའ་གསུམ་ག་ཚང་བར་བྱེད་པ་ནི། ཟབ་པའི་ཕྱིར་རོ། །དེ་ལྟར་ན། བཀའ་གསུམ་པོ་འཆད་པར་འདོད་ན།
སྟོན་པ་དང་འཁོར་དང་། གནས་དང་ཆོས་དང་། དུས་དང་། ཕུན་སུམ་ཚོགས་པ་ལྔའི་སྒོ་ནས་འཆད་པ་ཡིན་ན་ནོ། །བཀའ་ཕལ་ཆེ་བའི་ཞུ་བ་པོ་བརྒྱད་ནི། ཤ་རིའི་བུ། རབ་འབྱོར། ཀཽ་ཤི་ཀ་སྟེ་བརྒྱ་བྱིན།
བྱམས་པ། འོད་སྲུང་། གང་པོ། གང་གཱའི་ལྷ་མོ། ཀུན་དགའ་བོ་རྣམས་སོ། །བསྟན་བཅོས་རྩོམ་པ་སྔ་བ་ལ་རྒྱ་གར་དུ། བཀའ་བསྡུ་གསུམ་པའི་དུས་སུ་ཚོགས་པ་རྣམས་ཞལ་མཐུན་པར་བྱེ་བྲག་བཤད་མཛོད་ཆེན་མོ་བྱ་བ་རྩོམ་པ།
ཕལ་ཆེ་བ་བོད་དུ་མ་འགྱུར་བར་བྱེད་དོ། །བསྟན་བཅོས་འཆད་པར་འདོད་ན། དོན་རྣམ་པ་གཉིས་ཏེ། ལོ་རྒྱུས་ཀྱི་དོན་དང་། དངོས་གཞིའི་དོན་ནོ། །དང་པོ་ལ་བཀའ་དང་བསྟན་བཅོས་གང་ལ་བཤད་ཉན་བྱེད་ཀྱང་།
བར་ཆད་གཉིས་སྤོང་རྒྱུ་ནི། ལུང་དང་མངོན་པར་རྟོགས་པའི་བར་ཆད་དོ། །འདུ་ཤེས་བཞི་སྒོམ་པ་ནི། འཕེལ་བར་བྱེད་པ་ལོངས་སྤྱོད་ཀྱི་འདུ་ཤེས་སྒོམ་པ་དང་། ཉོན་མོངས་པའི་ནད་ཞི་བར་བྱེད་པ་སྨན་པའི་འདུ་ཤེས་དང་།
དགོས་འདོད་འབྱུང་བ་ཡིད་བཞིན་གྱི་ནོར་བུའི་འདུ་ཤེས་དང་། མི་ཟད་པའི་དོན་འབྱུང་བས་ན། མྱ་ངན་ལས་འདས་པའི་འདུ་ཤེས་བསྒོམས་པའི་ངང་ནས། འཆད་པ་དང་ཉན་པར་བྱའོ།
།དམན་

པའིི་ཆོས་ཀྱི་སྒོར་ཞུགས་ནས་ས་ལམ་རིམ་ཀྱི་བགྲོད། རྒྱུའི་སྡོམ་པ་གསུམ་གྱི་རྣམ་གྲངས་ནི། དང་པོ་སོ་སོར་ཐར་པའི་སྡོམ་པ། ཉན་ཐོས་ཀྱི་དགེ་སློང་གི་འདུལ་ཁྲིམས་ཉིས་བརྒྱ་ལྔ་བཅུ་རྩ་གསུམ་ལ། སྡོམ་ཚིག་ལྟུང་བ་སྡེ་ལྔ་བྱ་བ་གསུངས་སྟེ།
སྡོམ་པ་གཅོད་པར་བྱེད་པ་ཕམ་པའི་སྡེ་བཞི། གསོལ་བ་དགེ་འདུན་ལ་རག་ལས་པས། དགེ་འདུན་ལྷག་མའི་སྡེ་བཅུ་གསུམ། མ་མཐོལ་མ་བཤགས་ངན་སོང་དུ་སྐྱུར་བ་སྤངས་ལྟུང་གི་སྡེ་སུམ་ཅུ།
ལྟུང་བྱེད་འབའ་ཞིག་པ་དགུ་བཅུ། མཐོལ་ཞིང་བཤགས་པ་ལ་མིང་གི་བཏགས་པ་སོ་སོར་བཤགས་པ་བཞི། ཆོས་ཕུན་སུམ་ཚོགས་པ་ལ་བསླབ་ཅིང་གོམས་པར་བྱེད་པ་བསླབ་བྱ་ཉེས་བྱས་ཀྱི་སྡེ་ལ།
བརྒྱ་དང་བཅུ་གཉིས། དྲིལ་བས་འདུལ་ཁྲིམས་ཉིས་བརྒྱ་ལྔ་བཅུ་རྩ་གསུམ་ཡིན། བྱང་ཆུབ་སེམས་དཔའི་བསླབ་པ་ལ། སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་གཉིས། གསང་སྔགས་ཀྱི་དམ་ཚིག་ནི།
གསང་སྔགས་ནང་པ། ཐེག་ཆེན་བླ་མེད་པ། ཨ་ཏི་ཡོ་ག་རྣམས་ལ་དམ་ཚིག ས་མ་ཡ་འབུམ་སྡེའི་རྒྱུད་ནས་བཤད་པ་ལྟར་ན། དམ་ཚིག་ཕྲ་རགས་བསྲུང་རྒྱུ་འབུམ་ཕྲག་གཅིག་གོ། ཉན་ཐོས་དགེ་འདུན་གྱི་ཚོགས་རྣམས་ལ་མིག་གི་འབྲས་བུ་ལྟར་བཅས་པའི་བསླབ་པ་གསུམ་ནི།
ལྷག་པ་ཚུལ་ཁྲིམས་གྱིས་བསླབ་པ་དང་། ལྷག་པ་བྱང་སེམས་ལ་བསྟན་པའི་བསླབ་པ་དང་། ལྷག་པ་ཤེས་རབ་ཀྱི་བསླབ་པ་དང་གསུམ་མོ། །བསོད་ནམས་བྱ་བའི་དངོས་པོ་ལ་གསུམ་ཏེ།
སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང་། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང་། སྒོམ་པ་

ལས་བྱུང་བའི་བསོད་ནམས་བྱ་བའི་དངོས་པོ་དང་གསུམ་མོ། །སངས་རྒྱས་མྱ་ངན་ལས་འདས་ནས་ལོ་བརྒྱ་དང་བཅུ་སྐོར་ན། ཆོས་རྒྱལ་མྱ་ངན་མེད་ཅེས་བྱ་བས། འཛམ་བུ་གླིང་མཐའ་དག་གི་རྒྱལ་པོ་བྱས་སོ། །དེ་ནས་རིམ་གྱིས་རྒྱལ་སར།
ཙནྡྲ་བདུན་བྱུང་བ་ནི། ཧ་རི་ཙནྡྲ། ཤྲཱི་ཙནྡྲ། ཨ་ཁེ་ཙནྡྲ། དྷརྨ་ཙནྡྲ། ཀརྨ་ཙནྡྲ། བི་ཀྲ་མ་ཙནྡྲ། ག་མི་ཙནྡྲ་རྣམས་སོ། །གོ་མི་ནི་ཛ་ལན་དྷ་རའི་སློབ་མ་ཡིན་ཅིང་། དེའི་ཕྱག་རྒྱ་མོ་ཀླུ་མོ་གཅིག་གི་ནུབ་རེ་ལ་རྒྱལ་བུ་རེ་ཟོས་པས།
ཀླུ་མ་དེ་རྒྱལ་པོ་གོ་མི་ལས་བཏུལ་ལོ། །དེ་ནས་རྒྱལ་སར་པཱ་ལ་བདུན་བྱུང་སྟེ། གོ་པཱ་ལ། དྷརྨ་པཱ་ལ། བི་ཁྰ་པཱ་ལ། ར་མ་པཱ་ལ། ཧི་མ་པཱ་ལ།
མོ་པཱ་ལ། ནེ་པཱ་ལ་རྣམས་སོ། །ནེ་པཱ་ལའི་དུས་སུ་བློན་པོས་ངོ་ལོག་བྱས་ནས། པཱ་ལའི་བང་སོ་ནུབ་བོ། །དེ་ནས་སེ་ན་བཞི་བྱུང་སྟེ། བ་ན་སེ་ན། ཀེ་པ་སེ་ན། མ་ནི་ཏྲ་སེ་ན། མ་ཧྭན་སེ་ནའོ།
།ཙནྡྲ་བདུན་དང་། པཱ་ལ་བདུན། ལྷ་མོ་ ཙུདྡྷས་བྱིན་པའི་དངོས་གྲུབ་ཡིན་ནོ། །པཱ་ལ་ན་བདུན་པོའི་རིང་ལ། མཁས་གྲུབ་ཐམས་ཅད་བྱོན་ནོ། །དྷརྨ་པཱ་ལ་རྒྱ་གར་ན་བཞུགས་དུས། བོད་ན་རྒྱལ་པོ་སད་ན་ལེགས་མཇིང་ཡོན་ཡོད་པར།
ཡར་ཀླུངས་བང་སོའི་རྡོ་རིང་ལ་ཡི་གེ་ཡོད་ཅེས་གྲུབ་ཐོབ་ཨུ་རྒྱན་པས་བྲིས་འདུག་གོ། མི་མཇེད་འཇིག་རྟེན་གྱི་ཁམས་འདིར། སངས་རྒྱས་ཤཱཀྱ་ཐུབ་པའི་བསྟན་པ། ལོ་ལྔ་སྟོང་ལྔ་བརྒྱ་གནས་རྒྱུ་དང་།
སྐུ་ཚེས་དགུང་ལོ་བརྒྱ་ཐུབ་རྒྱུ། སྐྱེ་དགུའི་བདག་མོ་སོགས་བུད་མེད་རབ་ཏུ་བྱུང་བའི་སྐྱོན་གྱིས། བསྟན་པ་ལོ་ལྔ་བརྒྱ་དང་། སྐུ་ཚེ་ལོ་ཉི་ཤུ་བྲི་བས་སྟོན་པ་དགུང་ལོ་བརྒྱད་ཅུ་ལ་གཤེགས་ཤིང་།
བསྟན་པ་ལོ་ལྔ་སྟོང་དུ་ནུབ་པར་བཤད་ལ། ལྔ་སྟོང་གི་སྟེང་ནས་སྔར་ལོ་དུ་འདས། ད་ལོ་གྲངས་ཇི་ཙམ་ཡོད་བརྩི་བ་ནི། ཆོས་རྗེ་ས་སྐྱ་པས་བཞེད་པ་ལྟར། ཐུབ་པ་ས་ཕོ་འབྲུག་ལོ་

བར་བྱས་པའི་ལུགས་ཀྱི། དེ་ནས་ཆུ་ཕོ་ཁྱི་ལོ་ལ་ཏི་ཤྲི་ཀུན་བློ་བ། བོད་དུ་བསྙེན་པར་རྫོགས་པར་བྱོན་པའི་ལོ་ཡན་ལ། ལོ་སུམ་སྟོང་བཞི་བརྒྱ་ལྔ་བཅུ་རྩ་ལྔ་འདས། རྩ་དྲུག་པའི་སྟེང་ན་ཡོད་ཅིང་། ད་ལོ་སྟོང་དང་ལྔ་བརྒྱ་བཞི་བཅུ་ཞེ་ལྔ་ལྷག་མར་ཡོད་ཅེས་གསུང་འདུག་པ།
ལྷག་མ་དེའི་སྟེང་ནས་ཡང་། ད་ལན་ཤིང་ཕོ་སྟག་ལོ། སྲོག་རྨེ་རྒྱ་གར་དབུས་ན་ཡོད་པ་འདི་ཡན་ལ་ལོ་བརྒྱ་དང་ཉི་ཤུ་རྩ་དགུ་སོང་འདུག་པ།
ཡར་རྒྱབ་པས་སྔར་འདས་ཀུན་དྲིལ། ལོ་སུམ་སྟོང་ལྔ་བརྒྱ་བརྒྱད་ཅུ་གྱ་ལྔ་སོང་། གྱ་ལྔ་བའི་སྟེང་ན་ཡོད་ཅིང་འབྲས་བུ་དང་། སྒྲུབ་པ་དང་།ལུང་གི་དུས་དང་། མངོན་པའི་དུས་རྣམས། མདོ་སྡེའི་སྟེང་ནས་ཀྱང་ལོ་བརྒྱད་ཅུ་གྱ་བཞི་ཙམ་སོང་བས་ན།
ད་བསྟན་པ་དངོས་ལ། མདོ་སྡེའི་ལོ་བཞི་བརྒྱ་བཅུ་དྲུག་དང་། འདུལ་བའི་ལོ་ལྔ་བརྒྱ་ཡོད་ཅིང་། དེར་སྟེང་རྟགས་ཙམ་འཛིན་པ་ལྔ་བརྒྱ་རྣམས་དྲིལ་བས།
ལོ་སྟོང་དང་བཞི་བརྒྱ་བཅུ་དྲུག་ཡོད་པར། མཁས་པ་རྣམས་བཞེད་དོ། །བྱམས་མགོན་གྱི་སྤྲུལ་པ་དང་། བསྟན་པ་དངོས་ཇི་ཙམ་ལ་འབྱོན་ནི། ཡོང་སུ་གྲགས་པར། ཚེ་ལོ་བཅུ་པའི་ལས་ཀྱི་འབྲས་བུ་ཡོངས་སུ་རྫོགས་པའི་སྐབས་སུ།
མི་གཞན་ལས་ལུས་གཟུགས་དང་གཟི་བརྗིད་ཆེ་བ་ཡོད་པས། དེ་བྱམས་པའི་སྤྲུལ་པར་བྱོན་པ་བྱེད་ཅིང་། དེ་ནས་ཚེ་ལོ་ཡར་འཕེལ་སྟེ། བརྒྱད་ཁྲིའི་བར་དུའོ། །ཞེས་བཤད་ཅིང་།
བྱམས་པ་མགོན་པོའི་བསྟན་པ་དངོས་ནི། འདུལ་བ་ཙནྡྲ་གར་བྷ་དང་། འདུལ་བ་དར་མ་བྱ་བར་སངས་རྒྱས་ཀྱི་ལུང་བསྟན་ཡོད་པ། ཙནྡྲ་གར་བྷའི་ནང་ན། སངས་རྒྱས་ཤཱཀྱ་ཐུབ་པ་མྱ་ངན་ལས་འདས་ནས་ལོ་བྱེ་བ་ཕྲག་ལྔ་བཅུ་རྩ་བདུན་སོང་བ་དང་།
རྒྱལ་བ་བྱམས་པ་མགོན་པོ་འཇིག

རྟེན་དུ་སེམས་ཅན་གྱི་དོན་ལ་འབྱོན་པར་གསུངས་སོ། །མདོ་སྡེ་བསྐལ་བཟང་ལས། དེ་བཞིན་གཤེགས་པ་ཚོགས་ཅན་གཙོ་བོ་ཞེས་པ། ཡབ་ཡུམ་སྲས་རིམ་གྲོ་བ་མཆོག་གཉིས་ལ་སོགས་ཆ་ཚང་བ་ལ། སྐུ་ཚེའི་ཚད་ནི་ཉི་མ་གཅིག་སྟེ།
དེའི་བར་ལ་སངས་རྒྱས་ཀྱི་མཛད་པ་བཅུ་གཉིས་རྫོགས་པར་བཤད་ཅིང། དམ་པའི་ཆོས་ནི་ལོ་དུང་ཕྱུར་ཕྲག་བཞི་དང་། བྱེ་བ་ཕྲག་དྲུག་གི་བར་དུ་གནས་པར་བཤད་དོ། ། ། །

འཕགས་ཡུལ་བལ་པོའི་རྒྱལ་རབས་བཞུགས། ན་མོ་ཨརྱ་མཻ་ཏྲི་ཡེ། བྱམས་དང་ཐུགས་རྗེས་སྲིད་གསུམ་འགྲོ་བ་ཡི། །མགོན་གྱུར་ས་བཅུའི་དབང་ཕྱུག་རབ་བཏུད་ནས། །དེ་ཡི་སྤྲུལ་པ་བསྟན་པ་རྒྱས་མཛད་ཅིང་། །ལི་ཡུལ་ཆགས་འཇིག་ཁྲིམས་གཉིས་གནས་ཚུལ་བཤད།
།ལི་ཡུལ་བལ་པོར་གྲགས་པ་འདིས། སངས་རྒྱས་ཀྱིས་བསྟན་པ་དང་། བསྟན་འཛིན་གྱི་གང་ཟག་རྒྱལ་བློན་ཇི་ལྟར་བྱོན་ན། སྟོན་པ་ཤཱཀྱ་ཐུབ་པ་འགྲོ་བའི་དོན་ལ་སངས་རྒྱས་ནས།
བཞུགས་པའི་ཕོ་གྲངས་ཉི་ཤུ་རྩ་གཅིག་ཡོད་པའི། རྟིང་མ་དེ་ལི་ཡུལ་འདི་ཡིན་པས། གཞན་ལས་ཀྱང་ཡོན་ཏན་ལྷག་པར་ཆེ། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་དུས། ལི་ཡུལ་འདི་ལ་ཙན་དན་གྱི་ཡུལ་ཟེར་དམ་ཆོས་ཤིན་དུ་དར་རོ།
།འོད་སྲུང་མྱ་ངན་ལས་འདས་ནས། དེའི་སྐུ་གདུང་བཞུགས་པའི་མཆོད་རྟེན་གོ་མ་ས་ལ་གྷན་དྷ་ཕྱི་བསྟན་དུ་བཞེངས་ཤིང་། དེའི་ནང་ན་འོད་སྲུང་གི་སྐུ་གདུངས་ཡང་རིལ་པོ་གཅིག་ཏུ་བཞུགས་པར་བྱེད་ལ།
ད་ལྟ་ནི་འཕགས་པ་ཤིང་ཀུན་གྱི་མཆོད་རྟེན་ཞེས་གྲགས་པར་བྱེད་དོ། །དྲང་སྲོང་རྣམས་ནམ་མཁའ་ལ་འཕགས་ནས་ཡུལ་གཞན་དུ་འབྱོན། དེ་རྟིང་བསྟན་པ་ནུབ་པས་ལི་ཡུལ་མཚོར་གྱུར་ཏོ།
།དེ་ནས་ཡུན་རིང་པོ་ཞིག་ནས་སངས་རྒྱས་ཤཱཀྱ་ཐུབ་པ་རྒྱ་གར་དུ་བྱོན། འགྲོ་དོན་མཛད་ནས་མྱ་ངན་ལས་འདའ་བར་ཉེ་བ་ན། ཡུལ་ཁམས་སོ་སོ་སྲུང་མ་སོ་སོ་ལ་གཏད་པའི་ཚེ། ལི་ཡུལ་ཡང་།
རྣམ་སྲས་དང་། ཡང་དག་གཤེད་ལ་

སོགས་པ་ལ་གཏད་ནས་སྟོན་པ་ཉིད་རང་ཡང་། འཁོར་མང་པོ་དང་བཅས་ནས་ནམ་མཁའ་ལ་ལྡིང་ནས་ལི་ཡུལ་མཚོར་གྱུར་པ་དེར་བྱོན། ད་ལྟ་ཡང་ཆུ་བོ་ཤེལ་ཆབ་གོང་མའི་འགྲམ། གྷུང་ཏིར་གྱི་མཆོད་རྟེན་གྱི་ཐད། སྟེང་གི་ནམ་མཁའ་ལ་པདྨའི་གདན་ལ་བཞུགས་ནས།
བྱིན་གྱིས་བརླབས་འོད་ཟེར་བསྐྱེད་ནས་ཕྱོགས་བཅུའི་སངས་རྒྱས་བྱང་སེམས་རྣམས་ཀྱི་འོད་ཟེར་སྟོན་པའི་དབུ་ལ་ཐིམས། དགེའོ་ཞེས་པའི་སྒྲ་བྱུང་ངོ་། །དེ་ནས་ཕྱིར་བསྟན་པ་འབྱུང་བའི་རྣམ་འཕྲུལ་དང་ལུང་བསྟན་མང་དུ་མཛད་ཅིང་།
ཤ་རིའི་བུའི་གསེག་ཤང་གི་རྩ་བ་དང་། རྣམ་ཐོས་ཀྱི་བུའི་མདུང་ཐུང་གིས་མང་པ་བ་ར་ན། པ་ར་བ་ཏ་ཞེས་པས། རི་རྣག་གི་ཁ་དོག་འདྲ་བར།
མཚོ་འདི་དབྲོལ་ལ་གྱིང་ཤམ་གཙང་པོ་ལ་ཕོ་ཞིག་ཞེས་བཀའ་བསྩལ་པ་བཞིན་བྱས་པས། སྟོན་པ་ཉིད་ཀྱང་གླང་མགོ་རིའི་སྟེང། སྐུ་གཟུགས་ཆེན་པོ་བཞུགས་པའི་གཡོན་ལོགས་ཀྱི་ལྷ་ཁང་ན། ད་ལྟར་མཆོད་རྟེན་ཆུང་ངུ་གཅིག་ཡོད་པར་དགུང་ཞག་བདུན་བར་ལ་བཞུགས།
ཀུན་དགའ་བོས་སྔར་གྱི་རྒྱུ་རྐྱེན་དེ་རྣམས་ཅི་ལགས་ཞུས་པས། མཚོ་དབྲལ་བ་ལས་ཆུ་སྐམ་ནས་ང་མྱ་ངན་ལས་འདས་པའི་འོག་ཏུ་འདིར་ལི་ཡུལ་བྱ་བ་འབྱུང་སྟེ།
འུ་ཐན་གྱི་མཁར་གྲོང་ལྔ་ལྡན་ཞེས་པའི་ཆེན་པོ་གཅིག་དང་། དེ་སྲུང་བའི་རཱ་ཛ་གྲ་མའི་དུས་སངས་རྒྱས་ཀྱི་སྐུ་གཟུགས་ཙན་དན་གྱི་ནང་དུ། སྐུའི་གྲིབ་མ་རང་ལ་ནུབ་པ་ཞིག་རྒྱ་གར་ནས་བྱོན།ཐེག་པ་ཆེན་པོ་ལ་སྤྱོད་པའི་དགེ་སློང་ཕོ་མོ་གནས་པའི་གཙུག་ལག་ཁང་སུམ་བརྒྱ་དྲུག་ཅུ་རྩ་གསུམ་རྒྱལ་བློན་དད་པ་ཅན་གྱི་བཞེངས་པ་ནས།
སྐུ་གདུང་ལ་མཆོད་པའི་བྱང་སེམས་དགེ་སློང་ཕོ་མོ་དང་།
ཁྱིམ་པ་སྐྱེ་བོའི་ཚུལ་དུ་གནས་པ་ཕྱེད་མའི་ལྔ་བརྒྱ་རྟག་ཏུ་གནས་སོ། །གཞན་ཡང་ཕྱིར་མི་ལྡོག་པའི་བྱང་སེམས། ཐེག་པ་

ཆེན་པོ་ལ་སྤྱོད་པ་ཕལ་ཆེར་གནས་སྟེ། འདི་ནི་དུས་གསུམ་གྱི་སངས་རྒྱས་ཀྱི་ཞིང་ཁུད་པ་ཡིན་ནོ་གསུངས། སྲུང་མ་རྣམས་ལ་བཀའ་བགོས་ཏེ་གཏད་དོ། །དེར་མཚོ་ཕོ་བ་དང་། འོད་སྲུང་ཀྱི་མཆོད་རྟེན་ཕྱི་རྟེན་ཆེན་མོ་དང་།
རི་གླང་རུ་མཁར་དགེ་བའི་ཤུལ་རྣམས་མངོན་པར་གྱུར་ཏོ། །དེ་ནས། སངས་རྒྱས་མྱ་ངན་ལས་འདས་ནས་ལོ་ཉིས་བརྒྱ་ལྔ་བཅུ་རྩ་བཞི་ལོན་པའི་དུས་སུ། རྒྱ་གར་གྱི་རྒྱལ་པོ་ཆོས་རྒྱལ་མྱ་ངན་མེད་ཡིན་དྷརྨ་ཨ་ཤོ་ཀས།
སྡིག་ཆེན་ཆོས་བྱེད་པ་སླར་བཤགས་སྔོམ་བྱས། འཛམ་བུའི་གླིང་དུ་གཙུག་ལག་ཁང་དང་། མཆོད་རྟེན་བརྒྱད་ཁྲི་བཞི་སྟོང་བཞེངས་པར་དམ་བཅས་པའི་ཚེ། མཚོ་བསྐམས་ལི་ཡུལ་སྟོང་པར་འདུག་པས།
དེར་འོངས་ད་ལྟ་འུ་ཐན་གྱི་སྐུ་མཁར་ཡོད་སར་ནུབ་གཅིག་བཞུགས་པས། རྒྱལ་པོའི་བཙུན་མོ་དམ་པ་ལ་བཙུན་མོ་དེ་སྐྱེད་མོས་ཚལ་དུ་ཁྲུས་ཕྱེད་དུས། རྣམ་སྲས་ནམ་མཁའ་ལ་གཤེགས་པ་ཡར་མར་གཉིས་ཀས་གཟིགས།
སེམས་ཆགས་པ་ལས་བྱུང་བའི་བའི་བུར་བྱེད་དོ་ཁྱེའུ་གཅིག་བཙས་པས། མཚན་མཁན་ན་རེ། འདི་ནི་མཚན་བཟང་དབང་ཐང་ཆེ་བས་ཡབ་སྐུ་མ་འཕོས་པ་ལ་རྒྱལ་སྲིད་བྱེད་པར་མཆིས་སོ་ཟེར་བས། རྒྱལ་པོ་ཁྲོས་ནས་བུ་འདི་ནི་ང་ལ་མི་དགོས་ཀྱི་བོར་གཅིག་ཟེར་བ་ལྟར་བོར་བས།
བུ་ཆུང་རང་གི་བསོད་ནམས་ལས། ས་ལས་ནུ་མ་གཅིག་བྱུང་བ་ནུས་པས་གསོས་སྐྱེད་ཆེ་བར་བྱུང་ངོ་། །དེའི་སྐབས་སུ་རྒྱ་ནག་གི་རྒྱལ་པོ།
ཅེའུ་ཝང་ཞེས་པའི་བྱང་སེམས་ཀྱིས་སྤྲུལ་པ། བུ་སྟོང་ལ་དབང་སྒྱུར། དགུ་བརྒྱ་དགུ་བཅུ་རྩ་དགུ་ཡོད་པ་ཅིག་བྱུང་བ། དེའི་བསམ་པ་ལ། ང་ལ་བུ་གཅིག་བྱུང་ན་སངས་རྒྱས་ཀྱི་ཞབས་ཀྱི་བཅགས་པའི་ལི་ཡུལ་ཞེས་བྱ་བ་བཟང་པོ་གཅིག་ཡོད་འདུག་པ་དེ་འཛིན་དུ་འཇུག་སྙམ་ནས།
རྣམ་སྲས་ལ་གསོལ་བ་བཏབས་པས། ས་ལ་ནུ་བླངས་ནས་འདི་ནི་ངའི་བུ་ཡིན་

པས་ཁྱོད་ལ་སྦྱིན་པར་བྱའོ་ཟེར་ནས་བྱིན། མིང་ཡང་རྒྱལ་པོ་ས་ལས་ནུར་བཏགས། དེ་ཆེར་སྐྱེས་པ་དང་ལི་ཡུལ་འཚོལ་བ་ལ་རྒྱ་རྗེས་བརྫངས། དམག་སྟོང་ཕྲག་བཅུ་དང་བཅས་ཏེ་ནུབ་ཕྱོགས་སུ་ཕྱིན། ལི་ཡུལ་མེ་དཀར་དུ་སླེབས་པའི་དུས་སུ།
རྒྱ་གར་དུ་རྒྱལ་པོ་དྷརྨ་ཀོ་ཀས། བློན་པོ་ཡཀྵ་བྱ་བ་ལ་ཉེས་ཕབ་ནས། དེ་སྤུན་ཕ་ཁུ་ཉེ་འཁོར་དང་བཅས་པ་བདུན་བརྒྱ་ཙམ་སྤྱུགས། ཤར་ཕྱོགས་སུ་ཡུལ་འཚོལ་བ་ལ་ཡོང་། འུ་ཐན་གྱི་ཤེལ་ཆབ་གོང་མ་ན་ཡོད་པ་དང་།
ས་ལ་ནུའི་འཁོར་གཉིས། བ་སྦྲུམ་མ་བྲོས་པ་འཚོལ་དུ་འོང་བ་དང་འཕྲད། རྒྱུ་མཚན་བསྙད་པས། ངེད་གཉིས་སྔར་ནས་རྒྱལ་བློན་གྱི་རྒྱུད་དུ་འདུག་པ། དའང་རྗེ་འབངས་བྱེད་པར་རིགས་ལ།
འུ་ཐན་གྱི་གཞོང་འདིར་ཡུལ་སར་བཟུང་བར་བྱའོ་ཟེར་ནས། ཀོ་ཉའི་འོག ཡུལ་ཧང་མུ་ཛེ་བྱ་བར་མཇལ། རྒྱལ་བློན་བྱེད་པར་བཤམས་པས། སྔན་མ་ཡུལ་བགོས་ལ་མ་འཆམས། རྣམ་སྲས་དང་དཔལ་ལྷ་མོས་སྡུམ་བྱས་ཏེ།
འུ་ཐན་ཤེལ་ཆུ་གོང་མ་མན་ཆད། རྡོལ་མེ་སྐར་དང་། སྐམ་ཤ་ཡན་ཆད་ས་ལ་ནུར་འཁོར་རྒྱ་ནག་པ་ལ་ཕྱེ། ཤེལ་ཆུ་གོང་མ་ཡན་ཆད། ཀོ་ཤེལ་མན་ཆད་ཡཀྵའི་འཁོར་རྒྱ་གར་པ་ལ་ཕྱེ། ཤེལ་ཆུའི་དབུས་ནི་རྒྱལ་བུ་རང་རྒྱ་དཀར་ནག་གི་བློན་འབངས།
སྟོད་རིམ་འདྲེས་མ་དང་བཅས་པས་བཟུང་ཏེ། ཡུལ་བཏབ་མཁར་རྩིག རྒྱ་དཀར་ནག་འཕྲད་པའི་དབུ་ནི་ཡིན་ཏེ། སྐད་ནི་གཉིས་ཀ་མཐུན། ལི་སྐད་ཐོག་མ་འཇམ་དཔལ།
དགེ་སློང་བཻ་རོ་ཙ་ནར་སྤྲུལ་ནས། བྱིས་པ་ལ་བསླབ་པས་འཕགས་པའི་གསུངས་ལས་ཆད་པ། ཡི་གེ་དང་ཆོས་ལུགས་ནི་རྒྱ་གར་བ་དང་ཤས་ཆེར་མཐུན་ལ། འཇིག་རྟེན་པའི་ལུགས་ནི་རྒྱ་ནག་པ་དང་ཤས་ཆེར་མཐུན་ནོ།
།སངས་རྒྱས་འདས་ནས་རྒྱལ་པོ་ས་ལ་ནུ་ལོ་བཅུ་དགུ་པས་ལི་རྗེ་

བྱས་པ་ཡན་ལ་ལོ་ཉིས་བརྒྱ་ལྔ་བཅུ་རྩ་བཞི་སོང་ཞིང་། རྒྱལ་པོ་ས་ལ་ནུ་དང་། བློན་པོ་ཡཀྵ་ནི་ལིའི་རྒྱལ་བློན་གྱི་ཐོག་མའོ། །དེ་ནས་ས་ལ་ནུའི་བུ། རྒྱལ་པོ་ཇི་ཛ་ཡ་སམ་བྷ་ཝ་བྱུང་བ། རྒྱལ་སར་ཞུགས་ནས་ལོ་ལྔ་སོང་བ་དང་།
ལི་ཡུལ་དུ་ཆོས་ཀྱི་ཐོག་མ་བྱུང་སྟེ། དེ་ཡང་བྱམས་པ་རྒྱལ་པོ་ཛ་ཡ་དང་། འཇམ་དཔལ་དང་འཕགས་པ་བཻ་རོ་ཙ་ནར་སྤྲུལ་ནས། སྔོན་ལ་ཕྱུགས་རྫི་བྱས་པ་ལ། སྐད་དང་ཡི་གེ་བསླབས།
དེ་ནས་དམ་ཆོས་དབུ་བརྙེས་རིམ་པར་བྱུང་ངོ་། །རྒྱལ་པོ་དེས་ཙར་མའི་གཙུག་ལག་ཁང་བཞེངས། དེའི་ནང་ན་ཀླུ་རྒྱལ་ཧུ་ལོར་གྱིས་ཁ་ཆེ་ནས་ནམ་མཁའ་ལ་སྤྱན་དྲངས་པའི་མཆོད་རྟེན་བྱིན་རླབས་ཅན་ཡང་བཞུགས་ལ།
ལི་ཡུལ་དུ་གཙུག་ལག་ཁང་དང་། མཆོད་རྟེན་གྱི་ཐོག་མའོ། །དེ་ནས་རྒྱལ་རབས་བདུན་གྱི་བར་ལ། གཙུག་ལག་ཁང་མང་དུ་བརྩིགས་སོ། །བྱམས་པ་རྒྱལ་པོ་བི་ཛ་ཡ་བིརྱ་ཞེས་པར་སྤྲུལ་ནས། བསྟན་པའི་བྱ་བ་རྒྱ་ཆེར་བྱས་ཤིང་།
གྷུང་ཏིར་གྱི་གཙུག་ལག་ཁང་བཞེངས། མཆོད་རྟེན་གོང་མ་ས་ལ་གྷནྡྷའི་བསྔགས་པ་བརྗོད་པས། རྒྱལ་པོ་དད་དེ། གླང་མགོ་རིའི་སྟེང་དུ། གྱིའུ་ཤན་གྱི་གཙུག་ལག་ཁང་བཞེངས་སོ། །དེ་ནས་རྒྱལ་རབས་གཉིས་ཀྱི་བར་ལ་གཙུག་ལག་ཁང་མང་པོ་བརྩིགས།
དེ་རྟིང་རྒྱལ་པོ་བི་ཛ་ཡ་ཛས། མ་ཞའི་མཆོད་རྟེན་དང་གཙུག་ལག་ཁང་བཞེངས་སོ། །རྒྱལ་པོ་དེ་ལ་སྲས་གསུམ་བྱུང་བའི་ཆེ་བ་འདོན་འགྲོས།
བར་པ་དར་མ་ནན་ཏིར་གཉིས། རྒྱ་གར་དུ་ཆོས་སློབ་པ་ལ་བྱོན། ཆུང་བ་བི་ཛ་ཡ་དར་མས་རྒྱལ་སྲིད་བཟུང་། དཔའ་རྩལ་ཆེ་ཞིང་གསོད་པ་ལ་སྐྱེ་ན་པས་སྡིག་ཆེ། ཕུ་བོ་དར་མ་ནན་ཏིར་གྱིས་དགྲ་བཅོམ་པ་ཐོབ་ནས།
ཐབས་ཀྱི་བདུད་བཏུལ། སྡིག་བཤགས་བྱེད་དུ་བཅུག་ཏེ། དྲོ་ལྡིར་གྱི་གཤོངས་ན། སྔོན་ཐུབ་པ་ཆེན་པོས་རྒྱལ་

བུ་ཟླ་འོད་དུ་གྱུར་ཚེ་བྲམ་ཟེ་ལ་དབུ་བྱིན་པའི་ས་དང་། སངས་རྒྱས་ཀྱི་ཞབས་ཀྱི་བཅགས་པའི་གྷེའུ་ཏོ་ཤན་དང་། བྷོད་བྷ་ལོང་ཀྱི་ཚལ་དུ་གཙུག་ལག་ཁང་དང་མཆོད་རྟེན་ཆེན་པོ་རེ་བཞེངས་སོ། །གཅེན་ཆེ་བ་འདོན་འགྲོས་རྒྱ་གར་ནས་ཕེབས།
སྐུ་མཆེད་མཇལ་བར། འཇའ་མོ་ཀ་ཀོ་རོང་ངའི་ལྷ་ཁང་བཞེངས་ཤིང་། ནོར་གཙང་མས་སང་ཏིར་གྱི་གཙུག་ལག་ཁང་བཞེངས་སོ། །དེ་ནས་བི་ཛ་ཡ་དར་མའི་བུ། རྒྱལ་པོ་བི་ཛ་ཡ་སེང་ཧས་སོམ་ཉའི་གཙུག་ལག་ཁང་དང་།
མཆོད་རྟེན་བཞེངས། དེའི་འོག་ཏུ་རྒྱལ་པོ་བི་ཛ་ཡ་ཀིརྟིས་པུན་ཉོའི་གཙུག་ལག་ཁང་བཞེངས་ནས། དིང་སང་བར་དུ་ཆུའི་འཇིགས་པ་ཀླུས་བསྲུངས་པ་ཡོད་དོ། །དེའི་བུ་ཇི་ཛ་ཡ་སམ་ཏྲ་ལས།
དགྲ་བཅོམ་པ་ཛྙཱ་ན་ཡཀྵའི་བཀའ་བཞིན་དུ། དར་མ་ཏིར་གྱིས་གཙུག་ལག་ཁང་དང་། གྷུང་ཤན་གྱི་གཙུག་ལག་ཁང་བཞེངས་སོ། །དེའི་བུ་བི་ཛ་ཡ་སེང་ཧས། བྱམས་པའི་ཞལ་མཐོང་། གཞའ་གསེར་མའི་གཙུག་ལག་ཁང་བཞེངས་སོ།
།དེའི་བུ། རྒྱལ་པོ་ཇི་ཛ་ཡ་ཕ་ལ་འཆང་རྒྱལ་པོ་རབས་དྲུག་གི་བར་ལ། གཙུག་ལག་ཁང་གཞན་མ་བརྩིགས་སོ། །དེ་ནས་རྒྱལ་པོ་བི་ཛ་ཡ་ས་ཏྲ་ལས། སངས་རྒྱས་ཀྱི་སྐུ་གཟུགས་བཅུ་དགུ་ཁྱེར་ནས་ལི་ཡུལ་དུ་ནམ་མཁའ་ལ་བྱོན་བྱུང་བ་བཞུགས་པའི་གཙང་ཁང་དང་།
བཀྲ་ཤིས་བསིལ་བའི་ཚལ་དུ་མཆོད་རྟེན་དང་། དགྲ་བཅོམ་པ་མུ་གུ་སྡེས། ཨ་པ་ཡ་དྷེངས་ཀྱི་བཀའ་བཞིན་དུ། གཞའ་སམ་མའི་གཙུག་ལག་ཁང་བཞེངས་སོ།
།དེའི་བུ་རྒྱལ་པོ་ཇི་ཛ་ཡ་ཤ་ཏ་མན་ཆད། རྒྱལ་རབས་བཞིའི་བར་ལ་གཙུག་ལག་ཁང་གསར་པ་མ་བརྩིགས་སོ། །དེ་ནས་རྒྱལ་པོ་བི་ཛ་ཡ་ཀརྟི་ལ། ཀླུའི་རྒྱལ་པོས་བསྐུལ་ནས། ལ་བྷ་ཡ་ཉའི་གཙུག་ལག་ཁང་བཞེངས་པ་འདི་ནི་བོད་རྒྱལ་པོས་ལི་ཡུལ་ལ་མངའ་མཛད།
དེའི་བློན་པོས་

མགར་སྟོང་བཙན་ལི་ཡུལ་དུ་ཡོང་དུས་བཞེངས་སོ། །རྒྱལ་པོ་དེ་དང་སྲས་བི་ཛ་ཡ་གྲ་མ་བྷད་གཉིས་རྒྱ་ཡུལ་ལ་བྱོན་པའི་རིང་ལ། ལིའི་བློན་པོ་ཨ་མ་ཆ་གེ་མེག་བྱ་བས། ལོ་བཅུ་གཉིས་རྒྱལ་ཚབ་བྱས། དེའི་དུས་ལ་ནང་སྡེའི་མཆོད་རྟེན་དང་།
གཙུག་ལག་ཁང་བཞེངས་སོ། །དེ་ནས་རྒྱལ་པོ་བི་ཛ་ཡ་བྷད། ལིའི་ཡུལ་དུ་སླེབས་ནས། གྱེར་ཞིག་གྲེ་རྨ་བྱ་བའི་གཙུག་ལག་ཁང་བཞེངས་སོ། །དེའི་འོག་ཏུ་རྒྱའི་སེར་ཐི་ཤིས།
བང་མཁར་དུ། བྱམས་པ་མི་ཏྲིའི་གཙུག་ལག་ཁང་། རྒྱའི་བློན་པོ་ཀ་ཐི་ཤིས། ཁེ་གྭན་རྩེའི་གཙུག་ལག་ཁང་དང་། སྔོན་འཕགས་པ་བཻ་རོ་ཙ་ནས།ཙར་མའི་ཚལ་དུ་ཕྱུགས་རྫི་ལ་སྐད་བསླབས་པས། པུ་ཏོ་ཉའི་མཆོད་རྟེན་ཆེན་མོ་བཞེངས།
རྟིང་ལ་དེ་ཞིག་པ་དང་། རྒྱལ་པོ་བི་ཡ་ཧོ་ཧན་དང་། རྒྱའི་དགེ་སློང་བ་ལ་ཤིས། ས་དེར་གཙུག་ལག་ཁང་གཅིག་བཞེངས་སོ། །གཞན་ཡང་རྒྱལ་པོ་ན་རིམ་གྱིས་བཙུན་མོས་བཞེངས་པ་དང་།
བཙུན་མོའི་སླད་དུ་གཙུག་ལག་ཁང་བཞེངས་པ་ནི། ནུ་བོ་ཉ་ཞེས་བྱ་བའི་གཙུག་ལག་ཁང་དང་། མོ་ཟོ་འཇོའི་དང་། ཟེ་རོ་འཇོའི་དང་། སོ་ཡན་སྡོའི་དང་། འགོ་མོ་འཇའི་དང་། བཀའ་གྲོ་མཛོའི་དང་། ཧོ་རོན་མཛོའི་དང་།
སོ་ལོན་མཛོའི་དང་། ཡར་ལོན་ནོའི་དང་། ཁོ་བོན་ནོ་ནོའི་དང་། གུ་རཻ་མའི་དང་། ཨ་ཀོ་ནོའི་དང་། ཀུས་ཙི་ཨོར་སྟོང་ནག་གིའི་དང་། ཅི་ཏུ་ནོའི་དང་། ཁྱེའོ་ནོའི་དང་། ན་མོ་བྷོ་ཐོང་གི་དང་།
ན་འོང་ཡོ་ནུའི་གཙུག་ལག་ཁང་བྱ་བ་སོགས་མང་དུ་བཞེངས་སོ། །སྤྱིར་འུ་ཐན་ན་གཙུག་ལག་ཁང་ཆེན་པོར་བརྩི་བ། སྐུ་མཁར་གྱི་ཕྱི་ནང་ན། དྲུག་ཅུ་རྩ་བརྒྱད། འབྲིང་དགུ་བཅུ་རྩ་ལྔ། ཆུང་ངུ་བརྒྱ་བཞི་བཅུ་ཞེ་བརྒྱད།
དགོས་ཚོས་ཀྱི་ལྷ་ཁང་ཆུང་ངུ་ན་དང་། ཡོན་བདག་མེད་པའི་ལྷ་ཁང་དང་། མཆོད་རྟེན་ཆེན་པོ་གསུམ་སྟོང་དྲུག་བརྒྱ་བརྒྱད་ཅུ་རྩ་བརྒྱད་

བཞུགས་སོ། །འུ་ཐན་ན་དགེ་འདུན་དགོས་ཚོ་ཡན་བྱིན་ནོ། །བྱི་བ་ལོ་ལ་བརྩིགས་པས་ཁྲི་ཚོ་གཅིག་ཙམ་བཞུགས་སོ། །མདོ་ལོ་དང་མེ་སྐར་ཕྱོགས་ན། གཙུག་ལག་ཁང་ཆེན་པོ་བཞི། ཆུང་ངུ་ན་བརྒྱ་ལྷག་ཙམ་དང་། དགེ་འདུན་བརྒྱ་ཉི་ཤུ་ཙམ་བཞུགས།
ཀམ་ཤང་དང་། ཕོ་ཉ་དང་། བེརྒ་ཌ་དང་། ཨོ་ཀུ་ཡན་ཆད། བྱི་ལི་མན་ཆད་སྐུ་མཁར་གྱི་ནང་ན་གཙུག་ལག་ཁང་ཆེན་པོ་ཉི་ཤུ་རྩ་གསུམ། འབྲིང་པོ་ཉི་ཤུ་རྩ་གཅིག ཆུང་ངུ་ཉི་ཤུ་རྩ་གསུམ་ཙམ་དང་།
དགོས་ཚོས་ཀྱི་ལྷ་ཁང་མཆོད་རྟེན་ཆུང་ངུ་ལ་སོགས། བརྒྱད་བརྒྱ་སུམ་ཅུ་རྩ་དགུ་ཙམ་བཞུགས། དགེ་འདུན་སྡེ་གཉིས་ནི། ལས་རྐྱེན་དང་དགོས་ཚོ་མན་ཆད་ན། བཞི་བརྒྱ་སུམ་ཅུ་རྩ་བརྒྱད་བཞུགས་སོ།
།གྱིམ་ཀང་མན་ཆད་ཀེཾ་ཤང་དང་། དུར་བརྒྱ་ཡན་སྐུ་མཁར་གྱི་ནང་ཚར་མ་ཡན་ན་གཙུག་ལག་ཁང་ཆེན་པོ་བཅོ་ལྔ་ཙམ་དང་། ལྷ་ཁང་ཆུང་ངུ་དང་མཆོད་རྟེན་མང་དུ་བཞུགས། དགེ་འདུན་སྡེ་གཉིས་ནི།
ལས་རྐྱེན་དང་། དགོས་མཆོད་ཡིན་ལ། སྤྱིར་དགུ་བརྒྱ་དྲུག་ཅུ་རྩ་གསུམ་ཙམ། རྒྱལ་པོ་ས་ལ་ནུའི་ཚ་བོ། རྒྱལ་པོ་བི་ཛ་ཡ་སམ་བྷ་བའི་དུས་སུ། རྒྱ་ཡུལ་དུ་ཆོས་བྱུང་བའི་ཐོག་མ་ཡིན་པ་དེ་ནས་རྩིས་ལོ་བཤོལ་བོར་ནས།
ཁྱི་ལོ་སྟོན་ཟླ་ཐ་ཆུང་ཡན་ལ། ལོ་གྲངས་ནི་སྟོང་དང་ཉིས་བརྒྱ་ལྔ་བཅུ་ཙམ་སོང་འདུག་གོ། དང་པོ་རྒྱལ་པོ་ས་ནུས་རྗེ་བྱས་ནས། བཟང་བཙན་བཟང་ལ་བཏང་། ལི་རྗེར་བསྐོས་པ་ཡན་ལ།
ལིའི་རྒྱལ་རབས་ལྔ་བཅུ་རྩ་དྲུག་དང་། ཕྱག་ཚབ་གཅིག་བྱུང་གདའོ། །ལི་ཡུལ་དུ་རྒྱལ་རབས་བདུན་པ། རྒྱལ་པོ་ཇི་ཛ་ཡ་ཀིརྟི་ཞེས་པའི་རིང་ལ། སཾ་ཀ་པ་གྲ་ཧ་མའི་གཙུག་ལག་ཁང་དང་། ཉེ་བའི་ལུང་པ། སཾ་ཀ་ན་ནྱིར་བྱ་བ་ན།
སཾ་གྷ་བ་པ་ན་ཞེས་པའི་དགྲ་བཅོམ་པ་གཅིག་བཞུགས་ཏེ། དེའི་སློབ་མ་བན་དེ་

ཞིག་གིས། འདུལ་བ་ཙནྡྲ་གར་བྷ་དང་། འདུལ་བ་དར་མ་སངས་རྒྱས་ཀྱི་ལུང་བསྟན་པ་མཐོང་ནས། དགྲ་བཅོམ་པ་ལ་ཞུས་པས། ཐུབ་པ་མྱ་ངན་ལས་འདས་ནས། ལོ་ཉིས་སྟོང་གི་བར་ལ། ལི་ཡུལ་འདིར་ཆོས་ཀྱི་གཟུགས་བརྙན་དང་།
རིང་བསྲེལ་གནས་པར་འགྱུར་ཏེ། དེ་ནས་ནུབ་པར་འགྱུར་ཞིང་། ལི་ཡུལ་དང་། ཤུ་ལིག ཨ་སན་གསུམ་ག རྒྱ་དང་། གདོང་དམར། པོ་བྱི། གྲུ་གུ། ཧོར་ལ་སོགས་པས་འཇོམས་པར་བྱེད་དོ། །དེའི་རྗེས་ལ་བྱང་ཆུབ་སེམས་དཔའ་གཅིག་གདོང་དམར་གྱི་རྒྱལ་པོར་སྐྱེ་བ་བླངས་ནས།
བོད་ཁམས་སུ་དམ་ཆོས་འབྱུང་ཞིང་། གཙུག་ལག་ཁང་དང་། མཆོད་རྟེན་བརྩིགས། དགེ་འདུན་གྱི་སྡེ་འཛུགས། རྒྱལ་བློན་རིམ་གྱི་ཆོས་ལ་སྦྱོར།
ཡུལ་ཁམས་གཞན་གྱི་མཁན་པོ་དང་། གསུང་རབ་མང་པོ་གདན་འདྲེན། ལི་ཡུལ་འདིའང་བོད་ཀྱི་རྒྱལ་པོ་དེའི་མངའ་རིས་སུ་དབང་བྱེད་པ་འགྱུར་རོ། །དེ་ནས་གདོང་དམར་དུ་རྒྱལ་རབས་བདུན་གྱི་བར་ལ།
དམ་པའི་ཆོས་ལ་སྤྱོད་པར་འགྱུར། དེའི་ཚེ་ལི་ཡུལ་འདིར་ཆོས་ནུབ་པ་ལ་ཉེ་བའི་ཚེ་སྐབས་སུ། དེའི་རྒྱལ་པོ་གཞོན་པ་གཅིག་ཆོས་ལ་གནག་པས། ལི་ཡུལ་གྱི་དགེ་འདུན་བསྐྲད་པས་ཙར་མ་དང་། འབོང་དང་། མེ་སྐར།
ཀོ་ཉའི་གཙུག་ལག་ཁང་རྣམས་སུ་རིམ་བཞིན་དུ་བུད་ནས། གདོང་དམར་གྱི་ཡུལ་ལ་ཁ་བལྟས། གཡག་སྒལ་ཅན་གྱི་ལམ་སྣ་བྱས་པ་ལྟར་ཕྱིན། བོད་ཡུལ་མཚལ་གྱི་བྱ་བར་སླེབས། དེའི་རྒན་པས་གདོང་དམར་རྒྱལ་པོ་ལ་བསྙད་པ་དང་།
བཙུན་མོ་བྱང་སེམས་སྤྲུལ་པ། རྒྱའི་ཀོང་ཇོ་ཞིག་ཡོད་པ་དེས། ལིའི་དགེ་འདུན་རྣམས་གདན་དྲངས། སྦྱིན་བདག་བྱས། ད་དགེ་འདུན་ཨེ་ཡོད་བྱས་པས། དེའི་མཁན་པོ་ན་རེ། ཨན་བེ་དང་།
ཤུ་ལིག ཁ་ཆེ་རྣམས་ན་མང་པོ་ཡོད་ཟེར་བ་ལྟར། དེ་རྣམས་ཀྱང་གདན་དྲངས། གཙུག་ལག་ཁང་དུ་བཞུགས་སུ་བཅུག ལོ་གསུམ་བཞིར་ཞབས་ཏོག་ལེགས་པར་

བསྒྲུབས། དེ་དུས་ཀོང་ཇོ་ལ་འབྲུམ་ནད་བྱུང་ནས་འདས། གཞན་ཡང་མི་མང་རབ་ཤི བོད་བློན་རྣམས་གྲོས་འཆམས་པར། ལྷོ་བལ་གྱི་དགེ་འདུན་མཁན་པོ་རྣམས་བོས་པས་ལན་ཟེར། དེ་རྣམས་ཀྱི་བན་དེ་བོས་པ་རྣམས་ཐམས་ཅད་ནུབ་ཕྱོགས་སུ་བསྐྲད།
དེ་རྣམས་གྷན་དྷ་ར་ཆེན་པོར་ཆས་ནས་འགྲོ་བ་ལ། ལམ་དུ་ཀླུའི་རྒྱལ་པོ་ཨེ་ལ་པ་ཏྲས་སྦྲུལ་དུ་སྤྲུལ་ནས། མཚོ་ལ་ཟམ་པ་བྱས་ཏེ་བསྒྲལ་བས་སྦྲུལ་ཤི དགའ་ལྡན་དུ་སྐྱེས་མཚོ་ཡང་བསྐམས་སོ།
།དེའི་དུས་བོད་ཡུལ་ན། དགེ་འདུན་དང་རིང་བསྲེལ། གསུང་རབ། མཆོད་པའི་ཡོ་བྱད་གཅིག་ཀྱང་མ་ལུས་པ་བཀལ་སོང་ངོ་། །དེར་འཛམ་བུ་གླིང་གི་དགེ་འདུན་ཐམས་ཅད། གྷན་དྷ་ར་ཆེན་པོར་སླེབས།
དེའི་རྒྱལ་པོས་ལོ་གཉིས་ཀྱིས་བར་ལ་འཚོ་བ་སྦྱངས། ཅི་བདེ་ལ་སོ་སོར་བཞག་གོ། དེའི་མཚམས་སུ་རྒྱལ་པོ་དེ་འདས། དེ་ལ་བུ་གཉིས་ཡོད་པའི་ཆོས་ལ་དད་པ་དེ། བན་དེས་བསྐུལ་ནས་བན་དེས་རྒྱལ་པོ་བྱས་པ།
བློན་འབངས་བྱིན་པོས་བན་དེའི་རྒྱལ་པོ་བསད། དགེ་འདུན་བྱིན་པོ་འཁྱམ་དུ་བཅུག་པ་། ཀེའུ་ཤཱ་གྱིའི་རྒྱལ་པོས་སྤྱན་དྲངས་ཏེ། ཡུལ་དེར་འཛམ་བུ་གླིང་གི་དགེ་འདུན་རིལ་འདུས་པར་གྱུར་ཏོ།
།ཞེས་གསུངས་སོ། །སངས་རྒྱས་ཞབས་བཅགས་ཡུལ་མཆོག་ལུང་བསྟན་ནས། རྒྱལ་པོ་ས་ནུ་བློན་པོ་ཡཀྵ་གཉིས། །ལས་ཀྱི་བདས་ནས་ཡུལ་ཁམས་གསར་དུ་བཟུང་། །ས་ནུ་ཚ་བོ་བི་ཛ་སཾ་བྷ་བས། །བྱོན་རིང་བྱམས་དང་འཇམ་དབྱངས་སྤྲུལ་པ་ཡིས།
།ལི་ཡུལ་དམ་ཆོས་དར་བའི་དབུ་བརྙེས་ནས། །ཆོས་རྒྱལ་མང་པོས་མཆོད་རྟེན་གཙུག་ལག་ཁང་། །བརྒྱ་སྟོང་དཔག་མེད་བཞེངས་པས་བསྟན་པ་དར། །དགྲ་བཅོམ་ཕོ་མོ་ལོ་པཎ་མང་དུ་བྱོན།
།སངས་རྒྱས་གཤེགས་ནས་ཉིས་བརྒྱ་ལྔ་བཅུའི་སྐོར། །ཆོས་བྱུང་ཐེ་བའི་ཉིས་སྟོང་ལོ་ཡི་བར། །ཡུལ་དེར་ཐུབ་བསྟན་དྲི་མེད་བྱུང་བར་བཤད། །དེ་ནས་ད་ལྟ་ཡན་ཆོད་ལྟ་སྤྱོད་

རྣམས། །ཕྱི་ནང་འདྲེས་མ་ཤས་ཆེར་ཕྱི་རོལ་སྣང་། །རྒྱལ་བས་བསྔགས་པའི་འཕགས་ཡུལ་བལ་པོ་ཡིས། །རྒྱལ་རབས་བྲིས་པའི་རྣམ་དཀར་དགེ་བ་དེས། །སླར་ཡང་འཕགས་པའི་ཡུལ་དེར་ཆོས་དར་ཞིང་། །འགྲོ་ཀུན་བྱམས་པ་མགོན་པོའི་ས་ཐོབ་ཤོག།
།།

བློ་ལྡན་རྒྱ་ནག་གི་རྒྱལ་རབས་བཞུགས་སོ། ། ན་མོ་ཨརྱ་མཉྫུ་ཤྲཱི་ཡེ། བློ་གྲོས་མཁྱེན་བརྩེའི་འོད་ཀྱི་འགྲོ་ཀུན་གྱིས། །བློ་ངན་མ་རིག་མཐུག་པོ་རབ་བསལ་ནས། །བློ་གསལ་སྤོབས་པའི་སྣང་བ་མཆོག་སྩོལ་བའི།
།བློ་ལྡན་འཇམ་དབྱངས་ཞབས་ལ་གུས་བཏུད་ནས། །དེ་ཡི་ཞིང་མཆོག་རི་བོ་རྩེ་ལྔ་ཞེས། །དེ་ལྟའི་འཁོར་ཡུག་རྒྱ་ནག་ཐང་གི་ཡུལ། །དེ་ཉིད་བཟུང་འཛིན་རྒྱལ་རྒྱུད་བྱུང་ཚུལ་རྣམས། །དེའང་འདིར་མདོར་བསྡུས་དོན་གསལ་འབྲི་བར་བྱ།
རྒྱ་ནག་པོའི་ཡིག་ཚང་ལ། ཅེ་ཧུ་ཝང་ཞེས་པའི་རྒྱལ་རབས་བཞི་པ།ཤིང་ཕོ་རྟ་ལོ་ལ་རྒྱལ་སར་བཏོན་ནས། ལོ་ཉི་ཤུ་རྩ་གཅིག་ལོན་པའི་དུས་སུ། ཤིང་ཕོ་སྟག་ལོ་ཟླ་བ་བཞི་པའི་ཚེས་བརྒྱད་ལ།
རྒྱ་གར་དུ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་རྒྱལ་བུ་དོན་གྲུབ་ཏུ་སྤྲུལ་ནས་སྐུ་འཁྲུངས། དེའི་འོད་དང་ཆོ་འཕྲུལ་རྣམས་རྒྱ་ནག་ཡུལ་དུའང་མཐོང་བས། རྩིས་བྱས་དུས། སངས་རྒྱས་འབྱོན་པར་ཤེས་ཤིང་།
དེའི་བསྟན་པ་རྒྱ་ནག་ཏུའང་འོང་བར་འདུག་ཟེར། རྒྱལ་བུ་དོན་གྲུབ་དགུང་ལོ་ཉི་ཤུ་རྩ་དགུ་པར་རབ་ཏུ་བྱུང་། སུམ་ཅུ་སོ་ལྔ་ལ་སངས་རྒྱས། དེ་ནས་ལོ་བདུན་འདས་པ་ནས།
ཡུམ་ལ་ཆོས་འཆད་པའི་དོན་ལ་ལྷ་ཡུལ་དུ་བྱོན། ཟླ་བ་གསུམ་བཞུགས། དེའི་ཤུལ་དུ་རྒྱལ་པོ་ཨུ་ཊ་ཡ་ནས་མོའུ་འགལ་གྱི་བུ་ལ་བསྐུལ་ནས། ལྷའི་ཡུལ་དུ་སངས་རྒྱས་ཀྱི་སྐུ་ཚད། ཙན་དན་གོ་ཤིརྵ་ལས་བཞེངས་ཏེ་མི་ཡུལ་དུ་གདན་དྲངས།
བཅོམ་ལྡན་འདས་ལྷ་ལས་བབས་ནས་རྒྱ་

གར་དུ་ཕེབས་པའི་ཚེ། ཙན་དན་གྱི་སྐུ་དེ་བཞེངས་ནས་དབུ་བཏུད་ཏེ་སྤྱི་བོར་ཕྱག་བཞག་ནས་སྟོན་པ་མྱ་ངན་ལས་འདས་རྟིང་། ལ་སྟོང་ལོན་པའི་ཚེ། སྐུ་འདིས་རྒྱ་ནག་གི་ཡུལ་དུ་སེམས་ཅན་གྱི་དོན་བྱེད་པར་འགྱུར་རོ།
།ཞེས་ལུང་བསྟན། དེ་ནས་ལོ་སུམ་ཅུ་སོ་བརྒྱད་སོང་བའི་དགུང་ལོ་བརྒྱད་ཅུ་ལ་མྱ་ངན་ལས་འདས་སོ། ། དེ་ནས་ཆུ་མོ་ཕག་ལ་སེ་ཆེན་རྒྱལ་པོ་རྒྱལ་སར་ཕེབས་ནས། ལོ་ངོ་ཕྱེད་དང་གསུམ་འགྲོ་དུས་བརྩིས་པ་ཡན་ལ་ལོ་སུམ་སྟོང་བཞི་བརྒྱ་བཅུ་གསུམ་སོང་།
ཙན་དན་ཇོ་བོ་བཞེངས་ནས་ལོ་སུམ་སྟོང་བཞི་བརྒྱ་ལྔ་བཅུ་རྩ་ལྔ་འགྲོ་ཟེར་བ། རྒྱའི་ཙན་དན་ཇོ་བོའི་ལོ་རྒྱུས་ལ་ཡོད་པར་སྣང་། ཆུ་མོ་ཕག་ནས་ཚལ་པའི་ཆོས་འབྱུང་།
མེ་ཕོ་ཁྱི་ལོ་ལ་བརྩིས་པ་ཡན་ལ། ལོ་བརྒྱ་དང་བཞི་བཅུ་ཞེ་བཞི་འགྲོ་བར་འདུག དེ་ནས་དེང་སང་ཤིང་ཕོ་སྟག སྲོག་རྨེ་བརྒྱད་དཀར་དབུས་ན་ཡོད་པའི་གོང་དཀར་བ་ལ་སྐྱེས་ནས།
དབུས་གཙང་བདེ་དོག་ཆེན་མོ་ལངས་པའི་ལོ་འདི་ཡན་ལ་ལོ་བརྒྱད་ཅུ་གྱ་དགུ་སོང་འདུག ཀུན་དྲིལ་བས་སྟོན་པ་ས་ཕོ་འབྲུག་ལ་འཁྲུངས་ནས། ད་ལན་ཤིང་ཕོ་སྟག་ལོ་འདི་ཡན་ལ། ལོ་གྲངས་སུམ་སྟོང་ལྔ་བརྒྱ་གྱ་ལྔ་སོང་འདུག
རྒྱ་ནག་ཏུ་ཅེའུ་ལ། རྒྱལ་པོ་སུམ་ཅུ་སོ་དྲུག་བྱུང་། ལོ་བརྒྱར་སྲིད་བཟུང་། དེ་ནས་ཆིན་ཧྲི་ཧྭང་གི་རྒྱལ་པོ་གཉིས་བྱུང་། དེ་ནས་ཧན་ཀའོ་ཛུང་ཞེས་པ་ནས་བཟུང་སྟེ། རྒྱལ་རབས་བཅུ་བཞི་བྱུང་།
དེ་ནས་བློན་པོ་གཅིག་གི་ངོ་ལོག་བྱས་ནས། ལོ་བཅོ་བརྒྱད་རྒྱལ་ས་བཟུང་། ཕྱིས་ཧན་གྱི་རྒྱུད་པ། སླེའུ་གོང་བུས། བློན་པོ་ཨང་མང་བསད་ནས། དེས་རྒྱལ་སྲིད་བཟུང་བ་ལ། བུ་ལྔ་བྱུང་བའི་ཆུང་བ་ལ་བུ་ཧན་མིན་ཏི་རྒྱལ་པོ་བྱུང་།
དེ་དུས་པཎྜི་ཏ་ཛུ་ཧ་ལམ་བྱ་བ་བདེན་པ་མཐོང་བ་གཉིས་ཀྱི། རྒྱ་གར་ནས། རྟ་དཀར་པོ་གཅིག་ལ་ཐེག་པ་ཆུང་ངུའི་

ཆོས་བཀལ་ནས། རྒྱ་ནག་ཧོ་ནན་དུ་པའེ་མ་སི་ལྷ་ཁང་བཞེངས། ཆོས་བསྒྱུར། དེ་ཕྱིན་ཆད་ནས་རྒྱ་ནག་ཏུ། སངས་རྒྱས་ཀྱི་བསྟན་པ་དར་བ་ཡིན་ནོ། །པཎྜི་ཏ་དེ་གཉིས་ཀྱི་དགྲ་བཅོམ་པ་ཐོབ་ནས། རྫུ་འཕྲུལ་གྱི་གཅིག་ནམ་མཁའ་ལ་འཕུར་ནས།
རྒྱ་མཚོའི་གླིང་ཀའུ་ལི་དཀར་པོའི་རྒྱལ་ཁམས་ཞེས་པར་སོང་ནས་མྱ་ངན་ལས་འདས། གཅིག་ནི་ལྷ་ཁང་དེའི་འོག་ཏུ་འགོག་པའི་ཏིང་ངེ་འཛིན་ལ་ཞུགས་ནས། བྱམས་མགོན་བྱོན་དུས་མཇལ་ནས་མྱ་ངན་ལས་འདའོ་ཟེར།
ཧན་གྱི་རྒྱལ་རབས་ཉི་ཤུ་རྩ་བཞི་པ། ཧན་ཧེན་ཏིའི་རྒྱལ་པོའི་བློན་པོ་ཚའོ་ཚའོ་ཟེར་བས་རྒྱལ་ས་ཕྲོགས་པ་མི་རྒྱུད་ལྔར་རྒྱལ་པོ་བྱས། ཡང་དེའི་བློན་པོ་སི་མ་ཞེས་པས།
རྒྱལ་ས་ཕྲོགས་ནས་བཟུང་། དེ་སྟིང་ཧེའུ་ཙིང་གི་རྒྱུད་པ་ལ། ཏུང་ཅིན་ཞི་ཅིན་གཉིས་བྱུང་བའི། ཞི་ཅིན་གྱི་རྒྱལ་པོའི་དུས་སུ། རྒྱ་གར་པཎྜི་ཏ་རྒས་པོ་གཅིག་བྱུང་ནས། རྒྱ་གར་དང་ལྗང་ཡུལ་གྱི་བར་རྒྱལ་ཁམས་ཆུང་ངུ་ཞིག་ན།
སྔོན་སངས་རྒྱས་ཤཱཀྱ་ཐུབ་པ་སུམ་ཅུ་རྩ་གསུམ་དུ་བྱོན་དུས་བཞེངས་པའི་ལྷ། སངས་རྒྱས་དགུང་ལོ་བཅུ་གཉིས་པའི་སྐུ་ཚད་ཇོ་བོ་ཤཱཀྱ་མུ་ནེ་དང་། སངས་རྒྱས་ཀྱི་རིང་བསྲེལ་དང་།
ཀུ་མྰ་ར་ཞེས་པའི་པཎྜི་ཏ་མཁས་པ་གཅིག་རྣམས་ཡོད་པ། དེར་རྒྱལ་ཁམས་ཆུང་བས། འགྲོ་དོན་མི་འཕེལ་བར་འདུག རྒྱལ་པོ་ཁྱེད་ལ་སྟོབས་འདུག་པས། དམག་ཐོངས་ལ་དེ་རྣམས་བླངས་ན། སེམས་ཅན་མང་པོ་ལ་ཕན་པར་འདུག་ཟེར་བས།
རྒྱལ་པོ་དེ་ལ་བློན་པོ་ཞིང་གི་ཕྱིང་སང་ཞིག་དང་། ཆུ་མི་དབྱེན་གྱི་མི་དཔོན་ཞིག་ཡོད་པ་ལས། མི་དཔོན་ལ་དམག་ཁྲི་ཚོ་བཞི་བཅུ་ཐམས་པ་བསྐུར་ནས་བཏང་བས། ཇོ་བོ་དང་རིང་བསྲེལ་ངོ་བོ་དང་།
པཎྜི་ཏ་དེ་འདས་འདུག་པའི་ཚབ་ལ་ཀུ་མཱ་ར་ཆུང་བ་རྣམས་གདན་དྲངས། ལམ་དུ་པཎ་ཆུང་དེས། མཁས་པའི་རྣམ་

འཕྲུལ་རིམ་པར་སྟོན་ནོ། །བཀའ་ཆེམས་བཀའ་ཁོལ་མ་ནས། རྒྱ་གར་གྱི་རྒྱལ་པོ་དྷརྨ་ཕ་ལའི་རྟིང་ལ། མུ་སྟེགས་པའི་དམག་གིས་ཤྲཱི་ན་ལེནྡྲ་བཅོམ། བསྟན་པ་བསྣུབས་པའི་དུས་སུ། རྒྱ་ནག་རྒྱལ་པོ་དེ་བ་རཱ་ཛ་ལ།
དམག་གྲོགས་སྦྲན་པས། དེའི་ལམ་ཐོན། སྐྱེས་ཀྱི་ནོར་དངོས་བཟང་བ་སྐུར་གྱི། དེ་ལ་བརྟེན་ནས། ཕྱི་པ་ཐུལ་ཅིག་ཟེར། ཟ་འོག་གི་གོས་སྲུབས་མེད་པའི་རི་མོ་ཅན། མཚོན་དང་ཟོང་གི་མི་ཕིག་པ། ཐུགས་ཀར་དཔལ་བེའུ་ཡོད་པ་ཞིག་གི་འགོ་བྱས་པའི།
སྐྱེས་བཟང་པོ་ཐེངས་གཉིས་བསྐུར་བས། མུ་སྟེགས་ཐུལ། ལྷ་ཆོས་དར་བར་བྱུང་བའི་སྐྱེས་ལན་ལ། སངས་རྒྱས་དགུང་ལོ་བརྒྱད་པའི་སྐུ་ཚབ་དང་། མདོ་ཟ་མ་ཏོགསྟུག་པོ་བཀོད་པ།
ཆུ་ཀླུང་གི་མདོ། འདུལ་བ་ཀོ་ཤ དགེ་སློང་བཞི་སྡེ་གཅིག་དང་བཅས་པ་དགོས་ཟེར་བྱུང་བས། ཁོང་དྲིན་ཆེ་བར་ཡོད་ཟེར་ནས་བསྐུར་བས། རྒྱ་ནག་ཏུ་ཕེབས་པར་བྱེད་དོ། །མི་དཔོན་དམག་དང་བཅས་པས།
རྒྱ་ཡུལ་དུ་འཁོར་དུས། ཞི་ཅིན་རྒྱལ་པོ་སྐུ་གཤེགས། རྒྱུད་ཆད་ནས། སྔར་གྱི་ཆིང་སང་དེས་རྒྱལ་པོ་བྱེད་ཀྱིན་འདུག་ཟེར་བ་ཐོས་པས། དམག་དཔོན་དེས་རང་གི་དམག་ཁྲི་ཚོ་བཞི་པོ་བསྡུས་ནས།
སི་ཆོན་དང་། ཅིའུ་མཁར་ཉི་ཤུ་རྩ་བཞིའི་རྒྱལ་པོ་བྱས་སོ། །དུས་ཕྱིས་དམག་དཔོན་དེའི་རྒྱུད་པའི་ལག་ནས། ཆིང་སང་རྒྱལ་པོས་ཇོ་བོ་རིང་བསྲེལ་པཎྜི་ཏ་རྣམས། ཀིཾ་ཤང་ཧུར་གདན་དྲངས། བཀུར་སྟི་ཆེན་པོ་བྱས།
པཎྜི་ཏ་དེ་ལ་བཙུན་མོ་བཅུ་ཡོད་པས། དགེ་འདུན་རྣམས་མ་མོས་པས་ཞལ་དུ་ཁབ་གསོལ་ནས་དག་སྣང་སྦྱངས། པཎྜི་ཏ་དེའི་སློབ་མ་ཅེའུ་ཧྭ་ཤང་ཞེས་པ་མཁས་པ་ཞིག་བྱུང་བ་དེ་ལའང་། པཎྜི་ཏ་ཟེར།
དེ་ལ་རྒྱལ་པོའི་བཙུན་མོ་ཆེ་བ་འགྲོགས་པ་ལ་བསྟན་ནས། སྐེ་བཅད་པའི་ཁྲིམས་ཕོག མགོ་བོ་བྲེགས་པས་ཁྲག་འོ་མར་བྱུང་། རང་གི་

ལག་པས། མགོ་རང་གི་བླངས་པ་སྐེ་ཐོག་ཏུ་སྦྱར་ནས། གཙུག་ལག་ཁང་དུ་ཕྱིན། འཁོར་མང་པོ་ལ་ལས་རྒྱུ་འབྲས་ཀྱི་ཆོས་བསྟན་ནས། མགོ་བོ་རང་གི་པང་དུ་ལྷུང་ནས། ཚེའི་དུས་བྱས་སོ། །ཆིང་སང་གྭའི་རྒྱལ་རྒྱུད་ཆད་ནས་སུའི་དབྱང་དི་ཟེར་བའི་རྒྱལ་པོ་ཕ་བུ་གཉིས་བྱུང་།
དེས་མངའ་འོག་ནས། ཐང་ཀའུ་ཅུང་ཛུང་ཞེས་པ་ཐའེ་ཡང་ཐའི་ཧུའི་གླེའུ་ཤུ་སིའི་གླེའུ་ཤུ་བྱེད་ཅིང་ཡོད་པ་དེས། ངོ་ལོག་ནས། རྒྱལ་ས་ཕྲོགས་ཏེ།
དེ་ནི་ཐང་གི་རྒྱལ་པོའི་ཐོག་མ་ཡིན་ནོ། །དེ་ལ་བུ་གསུམ་ཡོད་པའི། འབྲིང་པོ་ཐང་ཐའི་ཛུང་རྒྱལ་པོའི་དཔུང་ཐང་ཟམ་ཚང་ཞེས་པའི། ལོ་ཙཱ་བ་སློབ་དཔོན་དབྱིག་གཉེན་གྱི་སློབ་མ་ཞིག་གིས།
རྒྱ་གར་ནས་ཆོས་མང་པོ་བསྒྱུར། དེ་ཡན་ལ་རྒྱ་ལ་ལོ་ཙཱ་བ་ཉིས་བརྒྱ་བྱུང་། དེ་དུས་ཟོན་ཀླུ་ཤྲཱི་ཞེས་པའི་འདུལ་བ་འཛིན་པ་ཆེན་པོ་ཞིག་ཡོད་པ། དེ་རི་མཐོན་པོའི་ཟུར་ནས་གཡང་ལ་ལྷུང་བ། ལྷ་བུ་ཞིག་གིས་བར་སྣང་ནས་བཟུང་སྟེ།
མ་བསྣད་པ་ལ། དེ་སུ་ཡིན་དྲིས་པས། བདག་རྒྱལ་པོ་རྣམ་ཐོས་སྲས་ཀྱི་བུ་གཉིས་པ་ཡིན། ངེད་སྤུན་གཉིས་ཀྱི་གསུང་རབ་ཡན་ལག་བཅུ་གཉིས་བསྲུང་བར་དམ་བཅས་པས། བདག་འདུལ་བའི་སྡེ་སྣོད་སྲུང་བ་ཡིན་ཟེར་ཞིང་།
ཟོན་ཀླུ་ཤྲཱིས་དང་། ཐང་ཟམ་ཙང་དང་། ཀུ་མཱ་ར་ཆུང་བ་རྣམས་ཅི་འདྲ་ཡིན་དྲིས་པ་ལ། ལན་བཏབ་པ་ཡོད། ཐང་ཐའི་ཛུང་གི་སྲས་མོ། སུའི་ལན་ཀོང་ཇོ། བོད་སྐད་དུ།
མཚོ་ནང་གི་པདྨ་ཞེས་པ་དེ། བོད་དུ་འོང་དུས། ཇོ་བོ་ཤཱཀྱ་མུ་ནེ་ཡང་བྱོན་པ་ཡིན། དེ་ནས་ད་ལྟ་མེ་ཕོ་ཁྱི་ལོ་འདི་ཡན་ལ། ལོ་བདུན་བརྒྱ་འགྲོ་ཞེས་པ་རྒྱའི་དེབ་ཐེར་རྙིང་པ་ལས། ཛཾ་བྷ་ལ་སོགས་ཤྲཱི་མགོན་གི་མཐོང་བ།
ལྷ་སའི་གཙུག་ལག་ཁང་ན་ཡི་གེར་འདུག་པ་མཐོང་ནས་བྲིས་པ་ཡིན་ནོ། །ཐང་ཤུ་ཐུ་ཧྭན་ཞེས་རྒྱའི་དེབ་ཐེར་ལས་ཐང་ཀའུ་ཛུང་རྒྱལ་པོས། ས་ཕོ་སྟག

ལ་རྒྱལ་ས་བཟུང་། ལོ་དགུ་རྒྱལ་སྲིད་བསྐྱངས། བདུན་ཅུ་ལ་འདས། དེའི་བུ་ཐང་ཐའི་ཛུང་གིས་ཤིང་ཕོ་རྟ་ལ། བོད་ཀྱི་རྒྱལ་པོ་དང་གྲོགས་པོ་བྱས། སྐྱེས་སྐུར་རེས་བྱས། རྒྱ་བོད་འབྲེལ་བའི་སྔོན་མ་ཡིན་ནོ།
།ཐང་གི་བུ་མོ་སློང་བ་ལ། བོད་རྒྱལ་སྲོང་བཙན་སྒམ་པོས། གསེར་གྱི་ཁྲབ་བསྐུར་བཏང་བས་མ་བྱིན་པ་ལ། བོད་དམག་འབུམ་ཕྲག་གཉིས་ཁྱེར་ནས། ཐུ་ཡུས་ཧུན་བཅོམ་ཏེ་བཟུང་། དམག་རྣམས་ཕྱིར་ལྡོག
དེའི་རྟིང་ཡུན་རིང་པོ་ནས། བོད་ཀྱི་བློན་པོ་མགར་སྟོང་བཙན་ལ་གསེར་སྟོང་ཚོ་ལྔ་དང་། རིན་པོ་ཆེའི་རིགས་མང་པོ་བསྐུར་ནས། བུ་མོ་སློང་བ་ལ་བཏང་བས། ཐའི་ཛུང་གི་སྲས་མོ། ཝུན་ཤིང་ཀོང་ཇོ་ལྕགས་མོ་བྱ་ལ་བྱིན་ནས།
པཱའི་ཧྭ་ནས་སྐྱེལ་མི་དང་། བསུ་མི་འཛོམས་བོད་ཡུལ་དུ་སླེབས། ཀོང་ཇོས་རྒྱལ་པོ་ལ་ཞུས་ནས། བོད་ན་སྔར་ཡིག་ཚང་མེད་པ་ལ། ཡིག་ཚང་བཅས་བློན་པོ་མགར་ལ་ཐང་གི་རྒྱལ་པོ་མཉེས་ནས།
ཚ་མོ་ཀོང་ཇོ་ཞིག་དང་། གཡིའུ་གཡུ་ཐའི་ཇུང་ཀུན་ཞེས་པའི་མིང་བྱིན། བོད་ལ་རྒྱའི་ལས་ཀ་བྱིན་པའི་སྔོན་མ་ཡིན་ནོ། །ཐའི་ཛུང་གིས་རྒྱ་གར་དུ། མ་ག་ཏ་བཅོམ། དེ་ཐོས་ནས། བོད་རྒྱལ་པོས་མ་ག་ཏ་བཅོམ་ཟེར་རོ།
།ཐང་ཐའི་ཛུང་གི་མེ་ཕོ་བྱི་ལོ་ནས། ལོ་ཉེར་གསུམ་རྒྱལ་ས་བཟུང་། ལྔ་བཅུ་ང་གཉིས་པ་ས་མོ་བྱ་ལོ་ཟླ་བ་བཞི་པ་ལ་འདས་ཟེར། དེའི་བུ་དགུ་པ་ཆའི་ཀོའུ་ཛུང་གྱོལ་སར་བཏོན། བོད་རྒྱལ་སྲོང་བཙན་སྒམ་པོ་ལ།
ལས་ཀ་སྔར་རྟིང་གཉིས་བྱིན་པས། དང་པོ། ཧཱུ་མ་དུ་ད་ཝི་སིའི་ཧའི་ཐུན་དབང་། ཞེས་པ་དང་། རྟིང་མ་ཚུང་དབང་བྱ་བ་ཡིན། བོད་ཡུལ་དུ་སྔར་མེད་པའི་དར་གྱི་འབུ་དང་། འབྲས་ཆང་དང་།
ཤེལ་བཟོ་བ་སོགས། བཟོ་རིགས་པ་མང་པོ་བཏང་། དེར་རྟིང་

བོད་རྒྱལ་མང་སྲོང་གི་དུས་སུ། རྒྱ་བོད་གཉིས། རེ་འགའ་མཐུན། རེ་འགའ་དམག་འཁྲུག་རྩོད་པ་མང་དུ་བྱུང་། རྒྱའི་བློན་པོ། དཔྱ་ཞིན་གུས་ལ་དམག་ཁྲི་ཚོ་བཅུ་སྐུར་ནས། ལྷ་སའི་བར་དུ་སླེབས་པ། བོད་ཀྱི་བློན་པོ།
མགར་གྱི་བུ་ཆེ་བའི་དམག་དཔོན་བྱས། རྒྱ་དམག་ཐམས་ཅད་ཕམ་པར་བྱས། ཆི་ཀོའུ་ཛུང་གི་ས་མོ་བྱ་ནས་ལོ་སུམ་ཅུ་སོ་བཞི་སྲིད་བཟུང་། ལྔ་བཅུ་ང་དྲུག་ཆུ་མོ་ལུག་ལ་འདས། སྔར་ཐའི་ཛུང་གི་བཙུན་མོའི་འཁོར་ན་ཡོད་པ་ཞིག
ཐའི་ཛུང་འདས་ནས་བན་མོར་ཡོད་པ་ལ་བབས་ནས། ཀོའུ་ཛུང་གི་བཙུན་མོ་བྱས་པ་ལ། བུ་ཛུ་ཛུང་དང་། ཝི་ཛུང་དང་། བུ་མོ་ཐའི་ཕིང་དང་། གསུམ་ཡོད་པ་ལས། རྒྱལ་པོས་བུ་ཆེ་བ་ལ་རྒྱལ་ས་སྐོས་ཟེར་བའི་ཁ་ཆེམས་ཡོད་ཀྱང་མ་ཉན་པར།
མོ་རང་གིས་རྒྱལ་མོ་བྱས། རུས་ཝུ་ཡིན་པས། ཝུ་ཛི་ཐན་ཞེས་བྱའོ། །རྒྱལ་མོ་དེས་དམག་ཁྱེར་ནས། བོད་ལ་སོང་བའི་རྒྱལ་ཁམས་མང་པོ་ཕྲོགས། དེ་དུས་བོད་རྒྱལ་འདུས་སྲོང་མང་པོ་རྗེ་གཞོན་རིན་ལ་བློན་པོ་མགར་གྱི་བུ་སྤུན་ཚ་བོ་དང་བཅས་པ་ནས་དབང་ཆེས།
ཕྱིས་རྒྱལ་པོས་སྐྱོན་ཡོང་བར་གོ་ནས། མགར་གྱི་བུ་ཆེ་བ་ལྕེབ་ནས་ཤི ནུ་བོས་གཅེན་པོའི་བུ་ཚ་བོ་མང་པོ་རྗེ་དམག་དང་བཅས་པ་ཁྱེར།
རྒྱའི་རྒྱལ་མོ་ལ་ངོ་བལྟས་པས། ཀུན་དེ་ཁུན་དབང་ཞེས་པ་བྱིན་ནས་བློན་པོར་བསྐོས། ཚ་བོ་མང་པོ་རྗེ་ལ་གཡོན་ཕྱོགས་དཔའ་བོ། ཛའུ་ལིང་ཏི་ཙང་ཀུན་ངན་གུའི་གུང་ཞེས་པའི་མིང་བྱིན།
ཁོ་གཉིས་ལ་ཕྱིས་ཉེས་པ་བྱས་ཀྱང་། སྐྱོན་མེད་པའི་རྟགས་ལ་ལྕགས་ཀྱི་ཡི་གེ་བྱིན་པའོ། །རྒྱལ་མོ་ཝུ་ཇི་ཐན་གྱིས་ཤིང་ཕོ་སྤྲེའུ་ལོ་ནས་ལོ་ཉི་ཤུ་རྩ་གཅིག་རྒྱལ་ས་བྱས།
བརྒྱད་ཅུ་པ་ཤིང་ཕོ་འབྲུག་ལ་འདས་སོ། །གཏམ་རྒྱུད་གཞན་ལ། རྒྱལ་མོ་འདི་ལ་བུ་བོང་སྣ་ཅན་གཅིག་སྐྱེས་ནས་ངོ་ཚ་ནས་བསོད་དུ་བཏང་བས། བོད་ཀྱི་བློན་པོ་ཆེ་བ་གཅིག་ཡོད་པ་དེས་ཕག་ཏུ་ཉར་ར་བྱས།
ཕྱིས་མོ་རྒས་དུས། ཐང་གི་

རྒྱུད་མེད་པས། མོས་མིང་པོ་ཝུ་སན་ཞེས་པ་ལ། རྒྱལ་སར་བསྐོ་རྩིས་ཀྱི་མི་མང་པོ་ཚོགས་པ་ལ། ཝུ་སན་བསྐོས་པ་ཨེ་འཐད། སྐད་རིང་བཏོན་པས། སུ་མི་འཐད་ཟེར་བ་བསོད་པས། རྒྱལ་མོས་འཇའ་ས་བྱས་པ་ལས། བོད་བློན་དེས་ཝུ་སན་ལ་ང་བསྐོས་པ་མི་འཐད་གྱིས་ཤིག་བྱས།
སྐད་བྱུང་དུས་ཁོ་བོས་དེ་སྐད་བྱས་པ་དང་། བོད་བློན་དེས་རལ་གྲི་བརྒྱབ་ནས་བསད། དེ་ཅི་ཡིན་བྱས་པས། རྒྱལ་མོ་རང་གི་ལུང་ཡིན་བྱས་པས།
བྱ་ས་མ་རྙེད། དེ་ནས་མྱ་ངན་དུ་གྱུར་པ་ལ། བློན་པོ་དེས་བོང་སྣ་ཅན་ཁྱེར་ནས་ཡོང་ནས་རྒྱལ་སར་བསྐོས་པ། རྒྱལ་པོ་བོང་སྣ་ཅན་དུ་གྲགས་པ་དེ་ཡིན་ཅིང་། བོང་སྣ་སྒྲིབ་ཕྱིར་དུ་གསེར་གྱི་འབག་གཅིག་སྒྲོན་པས་རྒྱལ་པོ་གསེར་ཞལ་བྱ་བ་ཡང་དེ་ནས་བྱུང་བར་བྱེད་དོ།
།མ་བུ་འདི་གཉིས་ཀྱི་དུར་ད་ལྟ་ཁན་རྗེའུ་ཡི་བྱང་ཕྱོགས་ན་ཡོད་པ་དེ་ཡིན་ཟེར། རྒྱལ་མོ་འདི་ལ་བོད་རྣམས་རྒྱའི་འ་ཛི་རྒན་མོ་ཟེར་བར་འདུག
གཏམ་རྒྱུད་འདིའི་ལུགས་ལ། ཤིང་མོ་སྦྲུལ་ལ། རྒྱལ་པོ་རང་བུ་ཛུ་ཛུང་རྒྱལ་སར་བཏོན། བོད་ཀྱི་རྒྱལ་པོས་བུ་མོ་སློང་དུ་བྱུང་བ་ལ། ནུ་བོ་ཇི་ཛུང་དབང་གི་བུ་མོ། ཀིམ་ཤིང་ཀོང་ཇོ་བྱོན།
རྫོངས་པར་གསེར་སྲང་ཁྲི་ཚོ་མང་པོ་དང་། བཟོ་རིགས་སྣ་ཚོགས། རོལ་མོའི་སྒྲའི་རྣམ་གྲངས་དུ་མ་དང་། མི་ཉག་གི་ཡུལ་ཐམས་ཅད་དང་བཅས་པ་བྱིན་ནོ། །ཛུ་ཛུང་རྒྱལ་པོས་ལོ་དྲུག་སྲིད་བསྐྱངས། ལྔ་བཅུ་རྩ་ལྔ་པ་ལྕགས་ཕོ་བྱི་བ་ལ་འདས།
ལྕགས་མོ་ཕག་ལ་ཀོང་ཇོའི་ཕ། ཝུ་ཛུང་རྒྱལ་སར་བསྐོས། ལོ་བཅུ་གཉིས་ཀྱི་བར་ལ་སྲིད་བསྐྱངས། ལྔ་བཅུ་རྩ་ལྔ་བ་ཆུ་ ཕོ?བོ་བྱི་བ་ལ་འདས། ཆུ་མོ་གླང་ལ་ཛི་ཛུང་གི་བུ་གསུམ་པ་ཧན་ཛུང་རྒྱལ་སར་བསྐོས།
དེ་ཕན་ཆད་ལ་ཐང་གི་རྒྱལ་ཁམས་བཟུང་ནས་ལོ་བརྒྱ་དང་བཅུ་དྲུག་སོང་། ཧན་ཛུང་གི་ལོ་བཞི་བཅུ་རྒྱལ་སར་བསྡད། རྒྱལ་ཁམས་བདེ་ཞིང་འཇམ་པར་བྱུང་། བདུན་ཅུ་རྩ་གསུམ་པ་ལྕགས་མོ་

བྱ་ལ་འདས། མེ་ཕོ་སྤྲེའུ་ལོ་ལ་ཧན་ཛུང་གི་བུ་གསུམ་པ། ཛུ་ཛུང་རྒྱལ་སར་བཏོན།དེའི་ལོ་བོད་དམག་འོངས་ནས། སྨན་རྩེའི་ཝི་ཇིའུ་ལ་སོགས་མང་དུ་བླངས་ནས་བཟུང་། ཕྱིས་ཅིའུ་མཁར་ཉི་ཤུ་རྩ་བཞི་བོད་ལ་ཤོར།
ཛུ་ཛུང་གི་རྒྱལ་སྲིད་ལོ་བདུན་བཟུང་། ལྔ་བཅུ་རྩ་གཅིག་ཆུ་ཕོ་སྟག་ལ་འདས། ལོ་དེ་ལ་དེའི་བུ་ཆེ་བ་ཐའི་ཛུང་རྒྱལ་པོ་རྒྱལ་སར་བསྐོས། ཆུ་མོ་ཡོས་ལ་བོད་དམག་བྱུང་ནས། ཐའི་ཛུང་ཤེལ་ཆུར་བྲོས་པའི་ཤུལ་དུ།
རྒྱལ་པོའི་བློན་པོ་ཀའུ་ཧིས་བོད་ལ་ངོ་བལྟས། བོད་དམག་ཀི་མ་བྱང་ཧུར་འོང་། ཐང་གི་རྒྱལ་པོ་གའུ་དབང་ཞེས་པ་བསྐོས། རྒྱའི་ལོ་མིང་སྤོས། འཇའ་ས་འགྲེམས་དུ་བཅུག ཕྱིའི་རྒྱལ་པོ་གའུ་དབང་བསད་བོད་དམག་རྣམས་བཏོན་ནས།
ཐའི་ཛུང་གི་རྒྱལ་ས་ལོ་བདུན་བཟུང་། ལྔ་བཅུ་ལོ་པ་མེ་མོ་ལུག་ལ་འདས། དེའི་བུ་ཆེ་བ་དིང་ཛུང་། ལྕགས་ཕོ་སྤྲེའུ་ཡི་ལོ་ལ་རྒྱལ་སར་བཏོན། དིང་ཛུང་བསམ་པ་ཆེ་བས།
ལོ་མང་པོ་རྒྱ་བོད་འཁྲུག་པ་མ་བྱུང་། དེ་དུས་རྒྱ་བོད་ཀྱི་ཚིགས། མི་ཉག་ཡུལ་ནས་ཧ་ལ་ཤཱན་དུ་བྱས། བོད་ཀྱི་རྒྱལ་ཁམས་ཀྱི་མཚམས་ནི། ནུབ་ཏུ་ལན་ཇུ། ཝི་ཇིའུ། ཝན་ཇེའུ། ཧེའི་ཇིའུ།
ཤར་དུ་ཤིང་ཀུན། ལྷོར་ཇེའུ་དང་། གྱང་ནམ་གྱི་བར། བྱང་ནི་བྱང་དུ་ཏེའི་ཏུ་ནས། ལྷོ་ནུབ་ཀྱི་བར་དང་། རྨ་ཆུའི་བྱང་ཕྱོགས་ཕན་ཆད་བོད་ཀྱི་ས་ཆར་བྱས། རྒྱའི་ས་མཐའ་ནི། ཀེ་ཇེའུ། ཕྱོགས་ཐན་ཇིང་ཧ།
ལུ་ཇུ་ལ་ཤིང་ཧུ། ཧུང་ཅེའུ། ཐང་ཀུ། སི་ཆོན་ལ་ཐའི་ཏུ་ཧ། ཚུན་ཆད་ཐང་གི་ས་ཆར་བྱས། ས་མཚམས་ཀྱི་བར། སུག་བཅུ་དང་། ཙབྱེའུ་དང་། ཧ་ལ་ཤན། ཐ་ཐ་ལིང་རྣམས་སྟོང་པར་བཞག་ནས། གཉིས་ཀས་མི་འཛིན་པར་བྱས།
ཕྱིས་རྒྱ་བོད་འཁྲུག་པ་མང་དུ་བྱུང་ཞིང་། མེ་མོ་གླང་ལ་བོད་ཀྱི་རྒྱལ་པོ་མུ་ནེ་བཙན་པོ་འདས། དེ་ཛུང་གིས་རྒྱལ་ས་ལོ་ཉི་ཤུ་རྩ་ལྔ་བཟུང་། དྲུག་ཅུ་རྩ་བཞི་པ་ཤིང་མོ་བྱ་ལ་འདས།
དེའི་བུ་ཆེ་བ། ཤུན་ཛུང་། ལོ་དེ་ལ་རྒྱལ་སར་

བསྐོས། རྒྱལ་པོ་ལོ་གཅིག་བྱས། བཞི་ཅུ་རྩ་དྲུག་པ་མེ་ཕོ་ཁྱི་ལ་འདས། དེའི་བུ་ཆེ་བ་ཧུན་ཛུང་། ལོ་དེ་ལ་རྒྱལ་སར་བསྐོས། བྱི་བ་ལོ་ལ་འདས། དེའི་བུ་མུ་ཛུང་གླང་ལོ་ལ་བསྐོས་དེ་ཤེད་དུ། ལྷ་སའི་ཐང་དུ་བོད་ཀྱི་བློན་པོ་ཚོགས།
བན་ཆེན་པོས་མནའ་ཚིག་བཏོན། བདེན་པ་བདར། ཐམས་ཅད་གཙིགས་དང་མནའ་ཆད་བྱས་སོ། །མུང་ཛུང་མེ་ཕོ་རྟ་ལ་བློན་པོས་བཀྲོངས། དེའི་བུ་གཉིས་པ་བུ་ཛུང་མེ་མོ་ལུག་ལ་བསྐོས།
ས་མོ་ལུག་ཡན་ཆོད་ལ་ལོ་ཉིས་བརྒྱ་དང་བརྒྱད་སོང་། བུ་ཛུང་གི་ལོ་བཅུ་གཉིས་སྲིད་བཟུང་། སུམ་ཅུ་པ་ཤིང་ཕོ་འབྲུག་ལ་འདས། ལོ་དེ་ལ་བུ་ཛུང་གི་བུ་ལྔ་པ་ཝུ་ཛུང་བསྐོས། ལོ་དྲུག་སྲིད་བསྐྱངས།
སུམ་ཅུ་སོ་བཞི་ཤིང་མོ་གླང་ལ་འདས། མེ་ཕོ་སྟག་ལ་བུ་ཛུང་གི་བུ་བཅུ་གསུམ་པ། ཟོན་ཛུང་བསྐོས། དེ་ནས་བོད་ཀྱི་ས་ཆ་ཕལ་ཆེ་བ་རྒྱས་བླངས། དང་པོ་ཐང་གི་རྒྱལ་ཁམས་ཀིཾ་ཇང་ཧུ་ནས་བོད་ཀྱི་བར་ལ་ས་ལེ་བར་སྟོང་ཚོ་དགུ་དང་།
དགུ་བརྒྱ་ཡོད། ཕྱིས་ཟོན་ཛུང་ནས་བཟུང་སྟེ། བོད་ལ་མཁར་མིག་གསུམ་བརྒྱ་ཤོར། ཡང་ཐང་གི་ཐམས་ཅད་ཐོབ། ཟོན་ཛུང་གི་ལོ་བཅུ་བཞི་སྲིད་བཟུང་ལྔ་བཅུ་པ་མེ་མོ་ཡོས་ལ་འདས།
ས་ཕོ་འབྲུག་ལ་དེའི་བུ་ཆེ་བ་གྷིང་ཛུང་བསྐོས། དེ་ཡན་ཆད་བོད་དང་འབྲེལ་ཆེའོ། །དེ་ལྟར་ཐང་གིས་རྒྱལ་པོ་ཀའུ་ཛུང་ནས། འདི་ཡན་ཆད་ལ་ལོ་ཉིས་བརྒྱ་དང་སུམ་ཅུ་སོ་དགུ་སོང་། གྷིང་ཛུང་ག་རྒྱལ་སྲིད་ལོ་བཅུ་བཞི་བྱས།
ཆུ་ཕོ་འབྲུག་ལ་འདས། ཤིང་ཕོ་རྟ་ལ་དེའི་བུ་ལྔ་པ། ཧྱིང་ཛུང་བསྐོས། ལོ་བཅོ་ལྔ་སྲིད་བཟུང་། ས་ཕོ་སྤྲེའུ་ལ་འདས། ལོ་དེ་ལ་དེའི་བུ་བདུན་པ་ཇེའུ་ཛུང་བསྐོས། ལོ་བཅུ་བཞི་སྲིད་བཟུང་།
ཆུ་མོ་ཕག་ལ་འདས། ཤིང་ཕོ་བྱི་བ་ལ་དེའི་བུ་དགུ་པ་ངའི་དིང་བསྐོས། ལོ་བཞི་སྲིད་བཟུང་། མེ་ཡོས་ལ་འདས། དེ་ནས་ཐང་གི་རྒྱལ་རབས་ཆད། དེ་ཡན་ལ་རྒྱལ་པོ་ཉི་ཤུ་བྱུང་ངོ་། །རྒྱལ་ཁམས་གྱི་བདག་པོ་ལོ་བརྒྱ་དང་།
བརྒྱད་ཅུ་རྩ་

བརྒྱད་བྱས། དེས་རྗེས་སུ་མྱང་ཞེས་པ་ལ་རྒྱལ་ས་འཕོས་པ་ཡིན་ནོ། །རྒྱ་བོད་ཀྱི་ལོ་རྒྱུས་འདི། ཐའི་ཛུང་གི་དུས་ཀྱི་ཡིག་ཚང་པ་འབའ་སུ་ཁྱི་བྱ་བས་བརྩམས། ཕྱིས་ན་ཧན་སེའུ་ཚས་བཏུས་ཏེ་བསྡེབས། རྒྱའི་ལོ་ཙཱ་བ་ཧ་གྱང་ཇུས།
ཤིང་མོ་བྱ་ལ། ཤིང་ཀུན་དུ་བསྒྱུར། བླ་མ་རིན་ཆེན་གྲགས་གུ་ཤྲཱིས། ཤིང་མོ་གླང་ལ་བོད་ཡིག་གིས་པར་དུ་བཏབ། འདི་ལ་ལོའི་དབང་ཐང་ནོར་པ་འགའ་རེ་སྣང་ངོ་། །ཐུ་ཡུས་ཧུན།
ཧོར་སེར་ཡིན། ཝུ་ཐེན། ཨོ་ཐོན་ཡིན། ཞིབ་པར་རྒྱའི་ཡིག་ཚང་ཐང་ཤུ་ཐུ་ཧྥན། མཚན་ཉིད་ལ་སོགས་པར་བལྟའོ། །དེ་ཡང་ཐང་གི་རྒྱལ་པོའི་དུས་སུ། ཧང་མའི་ཟེར་བ། སེའུ་ཚེ་གཅིག་གི་ངོ་ལོག་ནས། རྒྱལ་པོ་བྱས།
ཇུ་ཝུན་ཟེར་བས། བློན་པོ་བྱས། རྟིང་ལ་ཛུ་ཝུན་གྱིས། ཐང་ལ་ངོ་ལྟས་ནས། ཆུ་མི་དབྱེན་གྱི་དམག་དཔོན་བྱས། དེའི་རྟིང་སོར་ངོ་ལོག་ནས། རྒྱལ་ས་ཕྲོགས་པས། མྱང་རྒྱལ་པོ་ཞེས་བྱ་བའི་རྒྱུད་བྱུང་།
དེ་ལ་སོགས་པ་རུས་མི་གཅིག་པའི་མི་རབས་ཚན་པ་ལྔ་ལ། རྒྱལ་པོ་བཅོ་ལྔ་བྱུང་། ལོ་ལྔ་བཅུ་ཐམས་པ་རྒྱལ་ས་བཟུང་། དེའི་རྗེས་ལ་ཅེའུ་ཐའི་ཛུང་ཞེས་པའི་རྒྱལ་པོ་ལ། སྤེན་ལང་གི་ས་ཆར་རྒྱལ་པོ་བརྒྱད་བྱུང་།
བརྒྱད་པ། ཤྭང་ཧང་ཕའུ་གཉིས་ཀྱི་ལག་ནས། ཆི་ཏྭ་ཏཱའི་གླེའུ་ཞེས་པའི་སྤེན་ལང་སོགས་རྒྱལ་ཁམས་ཀྱི་ཕྱེད་ཕྲོགས། རྒྱལ་ཁམས་དེ་ལ་ཏཱའི་གླེའུ་ཟེར། ཤྭང་ཧང་གི་བུ་ཁང་དབང་ཞེས་པ།
སྨན་ཚའི་ཡུལ་དུ་སོང་ནས། ཁྲིའི་ཡུལ་གྱི་རྒྱལ་ཁམས་ཕྱེད་པོ་བཟུང་ནས། ཧོར་གྱི། ནམ་ཐའི་ཟེར། རྐྱེན་ཁང་ཧང་ཇེའུར་གཏད། རྒྱལ་ཁམས་དེ་ལ་སྲུངས་ཟེར། དེ་ནས་སྨན་རྩེར་ལྷ་བཙུན་ཡན་ལ་རྒྱལ་རབས་བརྒྱད་བྱུང་།
ཆི་ཏྭན་ཏའི་གླེའུ་རྒྱལ་པོ་བརྒྱད་ཀྱི་རྗེས་སུ་བློན་པོ་ཆེ་བ་ནེའུ་རྗེ་ཞེས་པ་ལས་རྒྱལ་ས་བླངས། དེ་ལ་བུ་ཨའེ་ཏན་ཁན་ཟེར་བ་བརྒྱུད་པ་དགུ་བྱུང་། རྒྱལ་ཁམས་ལ་ཏའི་གམ་ཟེར།
དེའི་རྒྱལ་པོ་དགུ་པ་ལ། ཧུང་དབང་ཞེས་

པའི་ལག་ནས། ཧོར་ཇིང་གིར་རྒྱལ་པོས། རྒྱལ་ས་བླངས་པར་བྱེད་ཅིང་། ཧོར་གྱི་རྒྱལ་ཁམས་ལ་ཏའི་དབེན་ཟེར་བས། ཏའི་དབེན་ཐོང་ཇིའི་དེབ་ཐེར་བྱ་བ། རྒྱལ་ཁམས་ཀྱི་ཁྲིམས་ཀྱི་བྱ་བ་ཕྲ་རགས་ཀྱི་བཀོད་པའི་དེབ་ཐེར་དེ་ནང་དུ་གསལ་བའོ།
། ཞེས་ཛམ་བྷ་ལྷ་ཏྭན་ཤྲཱིས་མགོན་གྱིས་སྨྲས་པ་རྣམས་བྲིས་པའོ། ། ། །

དཔའ་བོ་མི་ཉག་གི་རྒྱལ་རབས་བཞུགས་སོ། ། དཔའ་བོ་མི་ཉག་གི་རྒྱལ་རབ་ནི། སྔོན་དང་པོ། གྷ་ཐག་ལ་སོགས་མི་ཉག་གི་ཡུལ་ཐམས་ཅད། རྒྱའི་རྒྱལ་པོའི་འོག་ན་ཡོད་པ་ལ། བྱང་ངོས་དང་གྷའི་བར་ན་སྨོན་རི་ཞེས་པའི་རིའི་གཞི་བདག་གོའུ་ཞེས་པ་ཡོད་པ།
ཉིན་གཅིག་གི་ཚེ་བྱང་ངོས་ཀྱི་མཁར་ནང་ན། བུད་མེད་གཅིག་གི་སར་རྟ་པ་དཀར་པོ་བདུན་བྱུང་པས། དང་པོ་ཉིད་དང་འགྲོགས་པ་ལས་བུ་གཅིག་སྐྱེས། དེའི་དུས་སུ་སྔོན་མེད་པའི་སྐར་མ་གཅིག་ཤར་བས།
རྒྱའི་རྩིས་པ་རྣམས་ཀྱི་འཁོར་འདིའི་ནང་རྒྱལ་སྲིད་འཕྲོག་པའི་མི་གཅིག་སྐྱེས་འདུག་བྱས་པས། རྒྱལ་པོས་ད་དུང་རྩིས་གྱིས་ལ་བུ་ཚ་དེ་ཚོལ་ཟེར་བས། རྒན་མོས་བུ་ཆུང་ས་ཀྱོང་ཞིག་ཏུ་སྦས།
པང་ལེབ་ཀྱི་ཁ་བཅད། དེའི་སྟེང་དུ་ཆུ་ཕོར་གང་བཞག་པས། རྩིས་པ་རྣམས་ན་རེ། མཚོ་ཆེན་པོའི་འོགཤིང་གི་ས་གཞིའི་འོག་ན་འདུག་ཟེར་ནས། འཚོལ་མ་ཐུབ་པ་དང་། མཁར་ནང་ན་ལོ་གཉིས་འགྲོ་བའི་བུ་ཚ་ཐམས་ཅད་སོད་ཅེས་ལུང་བསྒྲགས་ནས།
བུ་ཚ་ཀུན་བསད་པའི་དུས་སུ། རྒན་མོས་ཀྱང་བུ་ཤི་བ་ལྟར་བྱས། སྒམ་ནང་དུ་བཅུགངུ་ཞིང་ཁྱེར་ནས་ཆུའི་དཀྱིལ་གྱི་རྩ་མཐུག་པོའི་དཀྱིལ་དུ་སྐྱུར་བཞག་པས།
ཉིན་རེ་བཞིན་བྱ་རྒོད་ཞིག་འོང་ནས་བུ་ཚ་དེ་མི་འཁྱགས་པར་བྱས། རེས་རྒན་མོ་གཞན་ཞིག་ལ། བ་བཞོ་མ་ཞིག་ཡོད་པ་དེ་ཉིན་རེ་བཞིན་བུ་ཆུང་དེའི་རྩ་རུ་ཕྱིན་ནས་འོ་མ་སྟེར་བ་ལ། ཉིན་ཞིག་བ་བདག་རྒན་མོ་དེས།
བའི་རྗེས་ལ་ལྟར་ཕྱིན་

པས། དེ་བཞིན་བྱེད་པ་མཐོང་སྟེ། བུ་ཚ་དེ་ཁྱད་པར་ཅན་ཞིག་ཡིན་པ་འདུག་བསམ་བླངས་ནས། བུ་དོད་བྱས། རུས་པ་ངོ་ནུས་ཞེས་པ། བོད་སྐད་དུ་བ་ལ་འོ་མ་ནུ་ཟེར། བྱིས་པ་དེའི་ལོ་བདུན་ལོན་ནས། ན་མཉམ་ཀྱི་བྱིས་པ་དྲུག་བཙལ་ཏེ།
བྱང་ངོས་ཀྱི་ས་གངས་རིའི་གསེབ་ཏུ་བྲོས་ནས། ངོ་ལོག་བརྩམས། རི་དེ་ལ་ཤིང་འཐུ་བའི་སྐྱེས་བུ་ཐམས་ཅད་བཟུང་ནས། དམག་མི་བཅོལ། བུ་ཚ་དེས་བྱང་ངོས་ཀྱི་མཁར་ནང་དུ་ཤེས་རབ་ཆེ་བའི་མི་ལ།
ངོ་ལོག་བརྩམ་ཐབས་འབྲི་རུ་ཕྱིན་པས།རྒྱའི་རྒན་མོ་གཅིག་ན་རེ། ཟླ་བ་འདིའི་ཚེས་བཅོ་ལྔའི་ཉིན། ཁྱེད་རང་དམག་ཁྱེར་ལ་ཤོག རྟ་ལྕག་དང་། རྟའི་སྦང་མང་པོ་ཆུ་ལ་སྐྱུར། དེ་ནས་རྒྱའི་རྒྱལ་ཁམས་དམ་ཁ་ཁྱེད་ལ་ཡོང་བའི་ཐབས་ངས་བྱེད་ཟེར།
རྒྱའི་རྒན་མོ་དེས་ལྕགས་རིའི་སྟེང་དུ། བྲང་བརྡུང་ངུ་ཞིང་ཕྱིན་པས། རྒྱལ་པོས་ཅི་ཡིན་འདྲིར་བཏང་བས། ལྷའི་དབང་པོའི་ལུང་གིས་མི་ཉག་རྒྱལ་པོ་གཅིག་བསྐོས་ཡོད།
དེ་ལ་ངོ་མ་བལྟས་ན་རྒྱའི་མིང་ཡང་མེད་པ་བྱེད་ཟེར། སང་ཉིན་དམག་བསམ་གྱིས་མི་ཁྱབ་པ་ཡོང་བར་ཡོད་ཟེར། དེ་ཅི་ཡིན་བྱས་པས། ཁྱེད་རང་རྣམས་སང་སྔ་མོར་རྨ་ཆུ་ལ་ལྟོས་དང་།
རྟ་སྦང་དང་། རྟ་ལྕག་ལྷུང་བས་ཆུ་མདོག་འགྱུར་བ་ཡོད་ཟེར། སངས་ལྟ་དུས་དེ་བཞིན་དུ་བྱུང་། ད་ཅི་འཐད་དྲིས་པས། རྒན་མོ་ན་རེ། ངོ་བལྟས་ན་འཐད་ཟེར་ནས་རྒྱལ་པོ་དཔོན་གཡོག་གསུམ་གྱི། དམ་ཁ་སྐྱེལ་དུ་ཕྱིན་པས།
མི་ཉག་རྒྱལ་པོ་རྟ་པ་བདུན་དང་འཕྲད། དམ་ཁ་བླངས་རྒྱལ་པོ་བསད། དེར་རྟིང་རིམ་གྱི་རྒྱལ་པོའི་བློན་པོ་དྲག་པ་རྣམས་ཀྱང་བསད། རྒྱལ་ས་བླངས་པས། རྒྱའི་ཡུལ་དུ་གྲགས་པ་ལ་རྒན་མོ་གཅིག་གི་ཁའི་ཉེས་པས།
ཟུར་གསུམ་སྒོ་དྲུག་ཡོད་པའི་རྒྱལ་མཁར་ཤོར། །ཞེས་པ་བྱུང་ངོ་། །མི་ཉག་རྒྱལ་པོའི་ཐོག་མ་དེའང་། ཕའི་མིང་ནས་གྲས་

ཏེ། ག་ཛུ་རྒྱལ་པོ་ཞེས་པར་བཏགས་ཏེ། དེ་ནས་རྒྱལ་རབས་དྲུག་ནས། མི་ཉག་རྒྱལ་རྒོད་བྱུང་། དེའི་དུས་སུ་སི་ནོ་ཝ། བོད་སྐད་དུ་སེམས་ནག་པོའི་ར་ཞེས་པ་ལ་སྐྱེས་པའི་མིའི་རྒྱལ་པོའི་བློན་པོ་བྱས་ནས།
རྒྱལ་པོ་གསོད་པར་འགྱུར་ཞེས་པ་ལ།རྒྱལ་རྒོད་ཀྱི་ཚོར་ནས། རི་དེ་ལ་ཡོད་པའི་མི་ཐམས་ཅད་བསད་ན་ཨེ་འཐད་ཅེས།ཐའི་ཧུ་རྒྱལ་པོ་ལ་ཞུས་པས་ཁོང་ཆོས་ལ་དཀར་བས་མ་ཉན། དེ་ནས་རྒྱལ་པོས། བྱང་ངོས་སུ་སྡོད་མ་ནུས་པར།
གྷ་རུ་འཕོས་ཀྱང་ཕྱིས་རི་དེ་ལ་སྐྱེས་པའི་མི་ཞིག་ཡོད་པ་མ་ཚོར་བ་ལ་བློན་པོ་ཐོབ་ནས། དེས་མི་ཉག་རྒྱལ་རྒོད་བསད། དེའི་རྗེས་སུ་རྒྱུད་ཆད་ནས། ཐོ་འཛིན་ཞེས་པའི་རྒྱལ་པོ་གཞན་གཅིག་བྱུང་བ།
དེའི་ལག་ནས་ཧོར་ཇིང་གིར་རྒྱལ་པོས། རྒྱལ་ས་ཕྲོགས་ཏེ། མི་ཉག་ཐོ་ཛི་རྒྱལ་པོ་སྲོག་མེ་ཡིན། ཇིང་གིར་རྒྱལ་པོ་སྲོག་ཆུ་ཡིན་པའི་དོན་གྱི། ཇི་ཙམ་འཐབ་ཀྱང་མ་ཐུབ་པ་ཡིན། མི་ཉག་རྒྱལ་རྒོད་ཀྱི་སྐྱེ་བ།
ཧོར་རྒྱལ་པོ་གོ་དན་ཡིན། ཁོང་བྱང་ངོས་སུ་སླེབས་པ་དང་། སྔར་མི་ཉག་རྒྱལ་རྒོད་བསད་པའི་ས་ཆ་དེར་ལྷ་ཁང་བཞེངས་ཞིང་། གསོད་མི་ཚང་མ་བརླག་པར་བྱས་སོ། །གེ་གོ་དན་ཨེ་ཡིན་སྟག་གན་རྒྱལ་པོ་ལ།
ངན་བྱེད་མི། ཕྱིས་གིན་ཐི་མུ་ཡང་སྲི་གནོན་ཡི་གཞན་དུ་སྐྱེས་པ་ཡིན་ན་ནོ། །ཞེས་པ་མི་ཉག་བཙན་ཆེ་ཤེས་རབ་ཡེ་ཤེས་ཀྱི་བཀོད་པ། ཡི་གེར་བྲིས་བཀོད་པའོ། །འདི་ལ་རྒྱའི་རྒྱལ་པོ་ཅིའུ་ཐའི་ཛུང་སྤུན་གཉིས་ཀྱིས་རྒྱལ་ས་བཟུང་བའི་རྗེས་ལ་སེའུ་རྒྱལ་པོ་བྱུང་ཞེས་པ་དང་།
སེའུ་རྒྱལ་པོ་ནས་མི་ཉག་རྒྱལ་པོ་བཅུ་གཉིས་བྱུང་། ལོ་ནི་བརྒྱ་དང་དྲུག་ཅུ་རྒྱལ་སྲིད་བཟུང་།
།དེ་ནས་ཧོར་ལ་རྒྱལ་ས་ཤོར་བ་ཡིན། །ཞེས་པ་ཡང་གཏམ་རྒྱུད་འགའ་རེ་ན་སྣང་ངོ་། །མི་ཉག་རྒྱལ་རབས་བྲིས་པའི་དགེ་བ་ཡིས། །མི་ཡི་འགྲོ་བ་འཁོར་བའི་གཡུལ་ངོ་ལས། །མི་འཇིགས་དཔའ་བོ་ཐོབ་ཅིང་འགྲོ་ཀུན་གྱིས།
།མི་འགྱུར་རྡོ་རྗེའི་གོ་འཕང་མྱུར་ཐོབ་ཤོག།།།

ཆོས་རྒྱལ་བོད་ཀྱི་རྒྱལ་རབས་བཞུགས་སོ། །ན་མོ་ལོ་ཀེ་ཤྭ་ར་ཡ། ཐུགས་རྗེས་འགྲོ་བའི་སྡུག་བསྔལ་ཆེན་པོ་རྣམས། །ཐུགས་རྗེའི་སྤྱན་གྱི་རས་སུ་མ་ཤོར་འབར། །ཐུགས་རྗེ་དང་ལྡན་རྒྱུན་དུ་གཟིགས་པ་ཡིས།
།ཐུགས་རྗེའི་དབང་ཕྱུག་ཁྱེད་ལ་ཕྱག་འཚལ་ལོ། །དེ་དག་ཞིང་མཆོག་བོད་ཡུལ་གངས་ཆེན་འདིར། །དེ་ཡི་སྤྲུལ་པས་མི་ཡི་འགྲོ་བ་སྤེལ། །དེ་རྣམས་མགོན་དུ་ཤཱཀྱའི་རྒྱལ་རྒྱུད་བྱོན། །དེ་དང་དེ་ཡི་རྒྱུ་མཚན་འདི་ལྟར་རོ།
།དེའང་བོད་ཀྱི་རྒྱལ་རྒྱུད་ཉིད་ཀྱང་། རྗེ་མང་བཀུར་རྒྱལ་པོ་ལས་རྒྱུད་པ་སེལ་མ་ཞུགས་པར་འདོད་དེ། དེ་ནི་ཤཱཀྱ་ཆེན་པོ་དང་ཤཱཀྱ་ལི་ཙ་བི། ཤཱཀྱ་རི་བྲག་པ་རྣམས་ལས། རི་བྲག་པ་ནི།
འཕགས་རྒྱལ་གྱི་ཡུལ་གནས་ཏེ། རྒྱལ་པ་རྩིབ་གྱི་མུ་ཁྱུད་མཐའ་ཡས་ཞེས་པ་ལ། བུ་རྒྱལ་པོ་གཏུམ་པོ་རབ་སྣང་དེ་ནི། བཅོམ་ལྡན་འདས་དང་ཞག་དུས་མཉམ་དུ་འཁྲུངས་པར་བྱེད་ལ། དེའི་བུ་རྒྱུད་རྒྱལ་པོ་སྐྱབས་སེང་།
དེའི་བུ་བོད་ཀྱི་རྗེར་གྱུར་པ་ནི། སྔོན་གྱི་ཡིག་ཚང་རྣམས་ན་འདི་ལྟར་སྣང་སྟེ། དང་པོར་བོད་ཡུལ་འདིར་མི་མི་མེད། མི་མ་ཡིན་དུ་མས་གང་བ་ལ། སྲིད་པ་ཆའི་ས་ཡང་འདུག་ཅིང་།
བོད་ཁམས་པ་རྣམས། དབྲ། འབྲུ ལྡོང་གསུམ། །སྒ་དང་བཞི། ནུ་བོ་དབའས་དྷ་གཉིས་དང་དྲུག་ལ་བོད་མི་བུ་གདུང་དྲུག་ཟེར་བ་འདུག་ནའང་། ཐོག་མ་རང་ནི་བོད་ཀྱི་མིའུ་རིགས་བཞི་པོ་ཡིན་པར་སེམས་སོ།
།དེ་རྣམས་བོད་མི་སྔ་ཤོས་ཡིན། ཁམས་རིགས་དབྱེ་བ་མིའུ་རིགས་བཞི་བྱ་བ་ཡོད་

པ་ཡིན། ཡེ་སང་དཀར་པོ་གནམ་ཀྱི་འཇུ་ཐག་ཅན་དང་གཅིག ཡེ་མོན་ནག་པོ་ཁྲོ་ཆུའི་ཕ་བོང་འདྲ་བ་དང་གཉིས། སྤྱང་ཕྲུག་ཡེ་ཤེས་ལྷའི་སྒྲོན་མེ་དང་གསུམ། མོན་རྫུ་ནག་པོ་ཁྱིའི་རྔ་ལྗང་ཅན་དང་བཞིའོ། །མི་དེ་རྣམས་མང་དུ་འཕེལ་ནས་བོད་ལ་དབང་བྱས་ཏེ།
དེ་དུས་གདོང་དམར་ཅན་གྱི་ཡུལ་ཞེས་པར་གྲགས་ཤིང་། མ་སང་སྤུན་དགུ རྒྱལ་ཕྲན་ཉི་ཤུ་རྩ་ལྔ། རྒྱལ་ཕྲན་བཅུ་གཉིས། རྒྱལ་ཕྲན་སིལ་མ་བཞི་བཅུས་རིམ་པར་དབང་བྱས་སྐད།
མཁན་རྗེས་དབང་མཛད། དེ་ནས་དམུ་རྗེ་བཙན་པས་བདུད་པོ་མ་ཊཾ་རུ་ཏྲ། སྲིན་པོ་ཡཀྵ་དེ་བ། ཀླུ་རྒྱལ་གང་བ་རྣམས་ཀྱི་རིམ་པར་དབང་བྱས་སོ། །དེའི་སྐབས་སུ་འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་དང་ལྡན་པ་དེ།
བཅོམ་ལྡན་འདས་སྣང་བ་མཐའ་ཡས་དང་། བསྟན་པའི་བདག་པོ་རྒྱལ་བ་ཤཱཀྱ་ཐུབ་པའི་བཀས་བསྐུལ་ཞིང་། རི་བོ་པོ་ཏ་ལའི་རྩེ་ནས་བྱང་ལ་ཞལ་གཟིགས་ཏེ། ཁ་བ་ཅན་གྱི་སེམས་ཅན་རྣམས་འདྲེན་པར་དགོངས་ཏེ།
ཉིན་མཚན་དུས་དྲུག་ཏུ་གཟིགས་པས། ཁ་བ་ཅན་འདི་ནི་འཛམ་བུ་གླིང་དུ། ཡུལ་གྲུ་ཆེན་པོ་ལྔའམ་དགུ་ཡོད་པའི་ནང་ནས། ངན་ཤོས་སུའང་འདུག་ཅིང་། སངས་རྒྱས་ཀྱིས་ཞབས་ཀྱི་མ་བཅགས།
གསུང་གི་འོད་ཟེར་གྱིས་མ་ཁྱབ། བསྟན་པའང་མེད། གདུལ་བྱར་མ་གྱུར་པ་མུན་པ་མུན་ནག་ལྟ་བུར་འདུག་པ་ལ། སྟོད་ཁམས་གསུམ་ནི་གངས་དང་གཡའི་ར་བ། རྫིང་འདྲ་བ་ན། ཤ་དགོ་རི་དྭགས་ཀྱིས་དབང་བྱེད།
བར་ཁམས་བྲག་དང་སྤང་གི་བསྐོར་བ། ཡུར་བ་འདྲ་བ་ན། སྤྲེའུ་དང་བྲག་སྲིན་མོས་དབང་བྱེད། སྨད་ཁམས་གསུམ་ནགས་ཀྱི་རྫིང་འདྲ་བ་ན། གླང་པོ་ཆེ་དང་། འདབ་ཆགས་ལ་སོགས་པས་དབང་བྱེད། མིའི་འགྲོ་བ་མེད་པར་འདུལ་བའི་སྐབས་མ་རྙེད་པ་དང་།
ཁ་བ་ཅན་གྱི་རྒྱལ་ཁམས་

ཆོས་ཀྱི་སྣོད་དུ་མ་གྱུར་པ། དེ་རྣམས་འདུལ་བ་ལ། ཐོག་མར་མི་རུ་བསྒྱུར་བའི། སྤྲུལ་པ་བཏང་དགོས་པ་འདུག་སྙམ་ནས་དགོངས་པ་ན། སྤྲེའུ་ཡི་གྱད་ཧ་ནུ་མནྠ་ཞེས་པ་དེ་འཕགས་པའི་སྐུ་དྲུང་ན་བྱུང་བ་ལ།
ཁྱོད་ཀྱིས་ཁ་བ་ཅན་དུ་སྒོམ་ནུས་སམ་གསུངས་པས། ནུས་ཟེར་བ་ལ། དགེ་བསྙེན་གྱི་སྡོམ་ཁྲིམས་ལྔ་ཕོག མི་སྡུག་པ་སྒོམ་པའི་ཆོས་བསླབ་ནས་བཏང་བས། སྤྲེའུ་དེས་ཁ་བ་ཅན་གྱི་ཡུལ་གྱིས་དབུས། བྲག་ཆེན་གྱི་རྩེ་ལ་སྒོམ་པའི་དྲུང་དུ།
བྲག་སྲིན་མོ་གཅིག ཉིན་རེ་བཞིན་བྱུང་ནས། མི་ཚངས་པར་སྤྱོད་པར་འདོད་པའི་རྣམ་འགྱུར་སྣ་ཚོགས་དང་། དེའི་ཕྱིར་དུ་སྲོག་འདོར་བའི་རྣམ་འགྱུར་གྱིས་ཚུལ་སྟོན་གྱིན་འདུག་པས།
སྤྲེའུ་སྙིང་རྗེས་མ་བཟོད་དེ། འཕགས་པའི་དྲུང་དུ་ཕྱིན་ནས། རྒྱུ་མཚན་ཞུས་པས། འཕགས་པ་དང་སྒྲོལ་མས་གནང་བ་བྱིན་ཏེ། སྤྲེའུ་དང་བྲག་སྲིན་མོས་འདོད་པ་སྤྱད་པ་ལས། ཟླ་བ་དགུ་ངོ་བཅུ་ནས་པ་མ་མི་འདྲ་བ་སྤུ་དང་མཇུག་མ་མེད་པ་གཅིག་སྐྱེས་པ་དེ་ནི།
ཤ་དམར་པོ་དང་། ཁྲག་དྲོན་མོ་ལ་རབ་ཏུ་དགའ་བ་ཞིག་གོ། དེ་ནགས་ཚོགས་ཅན་དུ་སྤྲེའུའི་ཁྱུར་བསྐྱལ་བས། སྤྲེའུ་མོ་དང་འགྲོགས་ནས་ལོ་གཅིག་ལ་དེ་འདྲ་བའི་ཕྲུག་གུ་བཞི་བརྒྱར་འཕེལ་ལོ།
།དེ་རྣམས་ཀྱང་ཕ་རིགས་ཤས་ཆེ་བ་ནི། དད་པ་དང་ཤེས་རབ་དང་། སྙིང་རྗེ་དང་བརྩོན་འགྲུས་ཆེ་བ། ཆོས་དང་དགེ་ལས་ལ་མོས་པ། བློ་གྲོས་རྒྱ་ཆེན་པོ་དང་ལྡན་པས་ན།
བྱང་ཆུབ་སེམས་དཔའ་བློ་ཆེན་གྱི་རིགས་ཞེས་བྱའོ། །མའི་རིགས་ཤས་ཆེ་བ་ནི་ཤ་ཁྲག་ལ་དགའ་བ༑ ཚོང་ཁེ་སོགས་སེམས་པ། བདག་འཛིན་དང་ཆགས་པ་ཆེ་བ། སྐད་ཆེ་བ། ངོ་མི་རྟག་པ། གཞན་གྱི་སྐྱོན་འདོན་པ་ལ་དགའ་བ།
མོས་གུས་དང་དད་པ་ཆུང་བ།བྱ་བྱེད་མང་བ། མིག་མི་ལ་མི་ཆགས་པ། གདོང་དམར་ཤ་ཟན་གྱི་རིགས་ཤ་སྟག་

བྱུང་ངོ་། །རིགས་རྒྱུད་དེ་རྣམས་འཕེལ་བའི་ཆེད་དུ། འཕགས་པས་འབྲས་བུ་སྣ་ལྔ་དང་། གསེར་ལ་སོགས་པ་རིན་པོ་ཆེ་སྣ་ཚོགས་ཁ་བ་ཅན་གྱི་ཕྱོགས་ལ་གཏོར། བྱིན་གྱིས་བརླབས། དེ་ལ་ལོངས་སྤྱད་པས། སྤྲེལ་ཕྲུག་མིར་གྱུར་པ་དེ་རྣམས་ཇེ་མང་ལ་སོང་བས།
འབྲུ་ལ་མི་འཆམ་པར། ཚོ་བཞིར་བགོས་པས། སེ་དང་དམུ་ལྡོང་དང་། སྟོང་དང་། བཞི་ལ་མིའུ་རུས་བཞི་ཟེར། ལ་ལར་དབྲ། འབྲུ། ཞང་ཞུང་། སྟོང་སུམ་པ། ལྡོང་མི་ཉག་རྣམས་བགྲང་པ་ན།
མི་རྗེ་ལྷས་མཛད་པ་ནི་གོང་བཞིན། རྒྱ་གར་དུ་རྒྱལ་པོ་སྐྱབས་སེང་གི་བུ་ལྔའི་བར་པ། མིག་བྱ་ལྟར་མས་ནས་འགེབ་པ། གཡུའི་སྨིན་མ་ཡོད་པ། སོར་མོ་དྲ་བས་འབྲེལ་བ། དུང་སོ་འཁོར་མ་ཡོད་པ་ཞིག་སྐྱེས་པས་རྒྱལ་པོ་ན་རེ།
ལྟས་ངན་དུ་འདུག་པས་སོད་ཅིག་གསུང་པ་ལ། བློན་པོ་རྣམས་ཀྱི་མཚོན་གྱི་གསོད་མ་ནུས་པར། ཟངས་གྱི་གའུ་ཁ་སྦྱོར་དུ་བཅུག གཟེར་གྱི་བསྡམས་ནས། ཆུ་བོ་གང་གཱ་ལ་སྐུར་རོ།
།དེ་གྲོང་ཁྱེར་ཡངས་པ་ཅན་གྱི་ཞིང་པ་རྒན་རྒོན་གྱི་རྙེད་ནས། ནགས་གསེབ་ཏུ་གསོས་པས། བྱ་དང་རི་དྭགས་གཅན་གཟན་རྣམས་ཀྱི་ཡང་ཟས་སྐོམ་བསྐྱལ། རྩེ་གྲོགས་བྱས། ལྗོན་ཤིང་དང་མེ་ཏོག་ཀྱང་དེ་ལ་འདུད་པར་བྱེད་ད་དོ།
།དེར་རྒྱལ་བུ་ན་རེ། ང་ལ་འཁོར་ངན་པ་འདི་ལྟ་བུ་གང་ཡིན། ངའི་ཕ་མ་སུ་ཡིན་ཟེར་བ་ལ། སྔར་གྱི་རྒྱུ་མཚན་བསྙད་ནས། ཁྱོད་ཕས་ལྟས་ངན་དུ་བྱས་ནས་ཆུར་བོར་བ།
ངེད་ཀྱི་རྙེད་པ་སོགས་ཀྱི་གཏམ་བསྙད་པས། ཡིད་སྐྱོ་ནས་གངས་གསེབ་བྲོས་པས། ལྷ་རི་གྱང་མཐོའི་མཁར་དུ་བྱུང་། དེ་ནས་རིམ་གྱི་འཕྱུགས་ནས། །ཁ་བ་ཅན་གྱི་རྒྱལ་ཁམས་གྱི་དབུས། ཡུལ་ཡར་མོ་སྣ་བཞི་དང་།
ལྷ་ཡར་ལ་ཤམ་པོ་མཐོང་ནས། དེར་བྱོན། ལྷ་རི་གོང་པོ་རི་རྩེར་ཕེབས། དམུའི་སྐས་ལ་བབས་ཏེ། བཙན་ཐང་སྒོ་བཞིར་བྱོན་

པས། ཡ་གམ་ལྷ་སྲས་དང་། ཐོག་ལྷ་བོན་པོ་ལ་སོགས་ཤེས་པ་ཅན་གྱི་བུ་ཚ་བཅུ་གཉིས། ཕྱུགས་སྐྱོང་གིན་ཡོད་པ་དང་མཇལ། དེ་རྣམས་ཀྱི་ཁྱེད་སུ་ཡིན་བྱས་པས།བཙན་པོ་ཟེར། གང་ནས་འོང་བྱས་པས། མཛུབ་མོ་གནམ་ལ་སྒྲེང།
དེའི་སྐད་མ་གོ་ཡང་། འདི་ནི་ངོ་མཚར་ཅན་གཅིག་འདུག་པས། ངེས་པར་གནམ་ནས་བྱོན་པའི་བཙན་པོ་གཅིག་ཡིན་པར་འདུག འོ་ཅག་གིས་ཇོ་བོ་བྱའོ་ཟེར་ནས་ཤིང་གི་ཁྲི་ལ་བཞག གཉའ་བར་ཁུར་ནས་ཁྱིམ་དུ་ཕྱིན་པས།
མིང་ཡང་གཉའ་ཁྲི་བཙན་པོར་བཏགས་སོ། །དེར་ཕྱུགས་རྫི་རྣམས་ཀྱི་རྗེའི་བཞུགས་ས་ལ། ཕོ་བྲང་ཡུམ་བུ་བླ་མཁར་བརྩིགས་ཏེ། ཕོ་བྲང་སྔ་ཤོས་ཡིན། འདི་ལ་རྒྱ་གར་ནས་བྱོན་པའི་ལུགས་མི་འདྲ་བ་འགའ་སྣང་ཞིང་།
བོན་པོ་རྣམས། གནམ་ནས་རྨུ་ཐག་དང་། རྐྱང་ཐག་ལ་བྱོན་ནོ་ཟེར་ནའང་། གཉའ་ཁྲི་བཙན་པོར་ཐམས་ཅད་མཐུན་ནོ། །བོད་ཀྱི་རྒྱལ་པོ་ལ་སྔ་བ་དེ་ཡིན་ཏེ། འདི་ནི་ཆོས་རྒྱལ་འཕགས་པས་མཛད་པའི་ཤེས་བྱ་རབ་གསལ་ན།
ཐུབ་པ་མྱ་ངན་ལས་འདས་རྟིང་། ལོ་སྟོང་ལྷག་སོང་པ་ན་བྱོན་པར་བཞེད་དོ། །དེས་སུམ་པའི་བོན་པོ་ཨ་ཡང་རྒྱལ་བ་བཏུལ་ལོ། །དེའི་སྲས་མུ་ཁྲི་བཙན་པོ། དེ་ནས་བུ་རྒྱུད་རིམ་པ་བཞིན།
དིང་ཁྲི་བཙན་པོ། སོ་ཁྲི་བཙན་པོ། དྭ་ཁྲི་བཙན་པོ། གདགས་ཁྲི་བཙན་པོ། སྲིབ་ཁྲི་བཙན་པོ་དང་བདུན་ལ༑ གནམ་གྱི་ཁྲི་བདུན་ཟེར། དེ་ཡན་ཆད་འོད་གསལ་གྱི་ལྷ་དག་ཡོད་པས། སྲས་ཀྱི་ཆིབས་ཁ་ཐུབ་པ་དང་།
ཡབ་འོད་ཀྱི་ནམ་མཁའ་ལ་བྱོན་པས། ལྷ་ལུས་རོ་མེད་འཇའ་ལྟར་ཡལ་ཅེས་སོ། །སྲིབ་ཁྲིས་སྲས་གྲི་གུམ་བཙན་པོ་འཁྲུངས་དུས། ཨ་ཕྱི་གདགས་ཀྱི་ལྷ་མོ་དཀར་མོ་ལ། མཚན་ཅི་གསོལ་བྲིས་པས།
ཨ་ཕྱི་རྒས་ནས། དབང་པོ་མི་གསལ་བར་བརྡ་དོན་མ་གོ་བ་ལ་བརྟེན་ནས། མིང་གྲི་གུམ་

བཙན་པོར་བཏགས་སོ། །དེ་ལ་སྲས། ཤ་ཁྲི། བྱ་ཁྲི། ཉ་ཁྲི་གསུམ་འཁྲུངས་སྟེ། ཡབ་དེ་མུ་སྟེགས་ཀྱི་སྟོན་པ་དིག་སྐད་པ་དང་། ཤིང་སྒྲོད་པ་དང་། སྲོག་གཟན་པ་བྱ་བ་རྣམས། མཆོད་གནས་སུ་རིམ་པར་བཀུར་བའི་སྐྱོན་གྱིས།
རྒྱལ་པོའི་ཐུགས་གདོན་གྱི་བསྐྱོད་ནས། རང་གི་བློན་པོ་ལོང་ངམ་རྟ་རྫི་བྱ་བ་ལ། ཁྱོད་ཀྱི་ངའི་འཐབ་ཟླ་བྱ་དགོས་ཟེར་བ་ལ། ཞུ་བ་ཕུལ་ཀྱང་མ་ཉན་པར། ཉང་རོ་རྩིབ་ཀྱི་ཐལ་ལ་ཚལ་དུ་རྗེ་འབངས་འཐབ་པས།
ལོང་ངམ་ཐབས་རྟེན་འབྲེལ་ལ་མཁས་པས། རྒྱལ་པོ་རང་གི་བོད་ཀྱི་རལ་གྲི་ལ་སྔ་བ། དགུ་ཟི་གླང་པོ་སྣ་བྱ་བ། དེ་ཀླད་ལ་སྐོར་བས། ལྷའི་དམུ་ཐག་ཆད། ལྷ་ཉམས་པས་འབངས་ཀྱི་བཀྲོངས།
སྤུར་དེ་ཟངས་ཀྱི་གའུར་བཅུག་ནས། ལྕི་མདའ་ཟམ་ཁ་ནས། ཉང་ཆུ་སྐྱ་མོ་ལ་བསྐྱུར་བཏང་བས། རྒྱང་མཁར་པ་ཚ་རུ་དགུང་ཞག་བདུན་དང་། ཚོང་འདུས་མགུར་མོའི་ཐད་དུ་གུང་ཞག་བཅུ་གསུམ་ཆགས་ཀྱང་། འཛིན་མཁན་མེད་པས་ཀོང་ཆུ་རླག་ཏུ་ཁྱེར་བས།
ཀླུ་སྲིན་བྱེད་མོ་རྗེ་རིགས་མོའི་བྲན་མོ། ཀླུ་སྲིན་བྱེ་མ་ལག་རིང་། ཆུ་ལ་ཉ་བཤོར་དུ་ཕྱིན་པས། གའུ་རྙེད་ནས། རྗེ་མོ་ལ་ཕུལ་བས་བང་མཛོད་དུ་སྦས་སོ། །དེ་ལ་སྟོད་ཀྱི་སྟེང་ཟེར་རོ།
།རྒྱལ་བུ་གསུམ་པོས་ཡབ་མེས་ཀྱི་བང་མཛོད་ན། ལྷ་གླང་རུ་དཀར་བྱ་བའི། གླང་འཕུར་ཤེས་གཅིག་ཡོད་པ་དེ་ལ་བཞོན་ནས་ཀོང་ཡུལ་ལ་བྲོས་སོ། །དེ་རྣམས་ཀྱི་མ་ལ་ལོང་ངམ་ཀྱིས་རྟ་རྫི་བཅོལ།
ལྷ་གཅིག་ལ་ཆུ་མ་བཅོལ་ལོ། །མ་དེས་རྟ་འཚོ་རུ་ཕྱིན་པས། གཉིད་དུ་སོང་བའི་རྨི་ལམ་དུ། མི་དཀར་པོ་གཅིག་དང་བཤོས་པ་རྨིས། གཉིད་སད་པ་དང་སྔས་ཁ་ནས་གཡག་དཀར་པོ་གཅིག་ལངས་སོང་ངོ་།
།ཟླ་བ་བརྒྱད་སོང་བ་ན། ཁྲག་གི་གོང་པོ་ལག་མགོ་ཙམ་གཅིག་སྐྱེས།

དེ་བོར་ནི་མ་ནུས། གསོ་བ་ལ་ནི་ཁ་མིག་མེད། འགུལ་གྱིན་འདུག་པས་འབྲོང་རྭ་ཞིག་གི་ནང་དུ་བཅུག་པས། རྐང་རྣམས་ཀྱི་ངར་མ་བློའི་དྲོད་ལ་བཙོས་པས། ཅི་ཞིག་ཙམ་ན། བུ་ཁྱེའུ་ཞིག་བྱུང་བ་དེའི་མིང་།
འཇང་གི་བུ་རུ་ལས་སྐྱེས་ཀྱིས་ངར་གསོས་པོར་བཏགས། དེ་ལོ་བཅུ་གཉིས་ལོན་པ་དང་། ཕ་དང་ཕོ་བོ་གང་ན་ཡོད་འདྲི་བ་ལ། སྔར་གྱི་རྒྱུ་མཚན་བཤད་པས། སྤུར་དང་། ཕོ་བོ་སྤུན་ཟླ་འཚོལ་དུ་ཕྱིན། སྤུར་རྙེད་ཀྱང་སློང་བས་ནི་མི་སྟེར།
རྐུས་པས་ནི་མ་ཐོབ། ཉོས་རིན་ཅི་དགོས་བྱས་པས། མིའི་བུ་མོ་བྱ་ལོ་མ་བྱ་མིག་ཡོད་པ། ལོ་བཅུ་དྲུག་ལོན་པ་ཞིག་འདོད་ཟེར་ནས། བཙལ་པས། གཡེའི་གངས་དབར་ཡུལ་གོང་ནས།
ཕ་མཚར་ལ་རེ་ཐེན། མ་སྐྱིད་ལ་རུང་ཞུམ་གྱིས་བུ་མོ་དགེའུ་ཡུ་མེ་བྱ་བ། དེ་འདྲ་ཞིག་འདུག་ན་ཉོ་བར་བྱས་ནས། ཕ་ན་རེ་གསེར་མོ་རང་ཙམ་གཅིག་འདོད་ཟེར། མ་ན་རེ་སྤུར་དེ་ལ་མཚལ་གྱི་ཐིག་བརྒྱད་ཅུ་རྒྱག་ཆུག་ཟེར་བ།
ཁས་བླངས། བུ་མོ་ཁྱེར། སྤུར་བླུས་སོ། །ཀོང་ཡུལ་སེན་མོ་ཕུག་ཏུ་བང་སོ་བརྩིགས་ནའང་། དེར་མ་བཞུགས། བང་སོ་རྩིག་པའི་སྔུན་མ་ཡིན་ནོ། །དེ་ནས་གཅེན་ཤ་ཁྲི་ཀོང་པོ་དང་། གཅུང་ཉ་ཁྲི་དྭགས་པོའི་རྗེ་མཛད་ནས།
གདན་མ་འདྲོངས། ཀོང་རྗེ་དཀར་པོ་དང་། ཉང་བཙུན་རྒྱལ་པོ་བྱ་བར་གྲགས་སོ། །ད་ལྟའང་དེ་གཉིས་ན་རྒྱལ་རྒྱུད་མང་སྐད་དོ། །སྤུ་བོ་བྲག་ཐོག་གི་རྗེ་མཛད་པའི་འབྲིང་པོ།
བྱ་ཁྲི་གདན་དྲངས་ནས་རྒྱལ་སར་བཅུག སྤུ་དེ་གུང་རྒྱལ་དུ་མཚན་གསོལ་ལོ། །སྤུ་རྒྱལ་བོད་ཀྱི་ཡུལ་བྱ་བ་དེ་ནས་གྲགས་སོ། །དེ་ནས་སྤུ་རྗེ་ཡར་ཀླུངས་སུ་གདན་དྲངས་པས། བོན་པོ་སྤ་རའི་བུ།
ཀྱེ་རྒྱལ་སྨ་བོ་ཆེས། གྲི་བཏུལ་ནས། ལོ་བཅུ་གསུམ་སོང་བའི་སྤུར་ཟངས་དེ་ཁ་ཕྱེས་པས། སྐད་ང་ར་ར་ཟེར་བས། ཡུལ་དེའི་མིང་ནི་ང་ར་ཐང་དུ་བཏགས། དེ་

ནས་སྤུར་དེ་འཕྱོངས་རྒྱས་གྲང་མོ་གྲང་ཆུ་ཁའི་ཟོམ་ལ་སྦས་པས། གནམ་ནས་གསེར་གྱི་ཐི་གུ་གཅིག་བྱུང་ནས། དེ་ལ་ཐིམ་པས། གནམ་ལ་གསེར་ཐིག་ཏུ་མཚན་གསོལ། དེ་ནས་རུ་ལས་སྐྱེས་ཀྱི་ཉང་རོ་བཤམ་པོ་མཁར་གྱིས་རི་རྩེ་ལ།
བྱ་རྒོད་ཀྱི་གསེབ་ཏུ་ཞུགས་ནས། ལོ་ངམ་ཕོ་མོ་དང་། ཕྲུག་གུ་ཐམས་ཅད་བསད། བཤམ་པོ་མཁར་གྱི་རྩེ་ཕབ། སྐུ་མཁར་འཕྱིང་ང་སྟག་རྩེའི་རྨང་རྡོ་བྱས། ཤེའུ་ཡུག་ཐམས་ཅད་སྣངས་སུ་བཅད།
དེར་རྗེ་སྤུ་དེ་གུང་རྒྱལ་སྙེས་[མཉེས]ནས། རུ་ལས་སྐྱེས་ལ། ཁུ་ཁུ་ལྷ་བུ་སྨོན་བཟང་བྱ་བའི་མིང་བཏགས། ཡབ་གྲི་གུམ་བཙན་པོའི་རིང་ལ། ཞང་ཞུང་དང་། བྲུ་ཤའི་བོན་པོས། གཤིན་གྱི་འདུར་བོན་བྱུང་ངོ་།
།ས་ཟིན་དུ་བྱ་བར་མགའ་ར་སྤུན་དགུས་བརྡུངས་པས། བོད་རལ་དགུ་ཟི་དང་། དགུ་རོགས་ཟེར་བ་འདི་ཡང་དེ་དུས་ནས་དར་བའོ། །སྲས་སྤུ་དེ་གུང་རྒྱལ་གྱི་རིང་ལ། སྐུ་མཁར་འཕྱིངས་པ་སྟག་རྩེ་བརྩིགས།
སྒྲུང་དང་ལྡེབ་བྱུང་། གནམ་བོན་གཤེན་པོ་བྱ་བ་བྱུང་ངོ་། །བློན་པོ་རུ་ལས་སྐྱེས་དང་། དེའི་བུ་ལྷ་བུ་མགོ་དཀར་གྱི་བློན་པོ་བྱས་པའི་རིང་ལ། འབྲོང་མཐུན་དུ་སྡེབ། ཆུ་ཡུར་བར་བཅུག སྤང་ཞིང་དུ་རྨོས།
སོལ་བས་རྡོ་བཞུས་ནས། གསེར་དངུལ་བཅོས། སྣོལ་རྣམ་ལྡེ། སྣོལ་བོ་ལྡེ། ལྡེ་སྩོལ་རྣམས། ལྡེ་སྣོལ་བོ། ལྡེ་རྒྱལ་པོ། ལྡེ་སྤྲིན་བཙན་རྣམས་ལ། བར་གྱི་སྡེ་བརྒྱད་ཅེས་ཟེར་རོ། །ལྡེ་བརྒྱད་བང་སོ་ཆུ་བོའི་གཞུང་ལ་བཏབ།
ལྡེ་སྤྲིན་བཙན་གྱི་སྲས། རྒྱལ་པོ་ཏོ་རེ་ལོང་བཙན། ཐོན་མི་འབྲིང་པོ་རྒྱལ་དང་། སྣུབས་སྨོན་དོ་རེ། འདར་གྱི་བུ་སྟོང་འདར་ཆེན་རྣམས་ཀྱི་བློན་པོ་བྱས་སོ།
།འདི་ཡན་གྱི་རྒྱལ་པོ་རྣམས་ཀྱིས་ལྷ་ཀླུའི་བུ་མོ་དང་བཤོས་ཏེ། བཙུན་མོ་བསྟེན་དགོངས་པ་ལ་མ་འཚལ་ཟེར་ནས། ས་ལ་རོ་མ་བྱུང་སྐད་དོ། །དེ་རྟིང་འབངས་དང་གཉེན་བསྲེས་པ་

སྟེ། རྒྱལ་པོ་ཏོ་རེ་ལོང་བཙན་ནས། བུ་རྒྱུད་རིམ་པ་བཞིན། རྗེ་ཁྲི་བཙན་ནམ། བློན་པོ་སྣུབས་གཉའ་ཏོ་རེ་གཙུགས་ལོ་དང་། རྟབས་ཁྲི་བཟུང་མོང་ཁེང་གིས་བྱས། རྗེ་ཁྲི་དགྲ་དཔུང་བཙན། བློན་པོ་མགར་ཁྲི་སྒྲ་ཇི་ཐུན་དང་།
ཐོན་མི་ཀླུ་དབང་བསྟད་པོས་བྱས། རྗེ་ཁྲི་ཐོག་རྗེ་ཐོག་བཙན། བློན་མགར་བཙན་གཉའ་ལྡོམ་བུ་དང་། སྣུབས་སྐྱེས་ཐོག་རྗེ་ལོ་བཙན་གྱི་བྱས་སོ། །དེ་ཡན་མི་རྗེ་ལྷས་མཛད་ནས་གདུང་རབས་ཉི་ཤུ་རྩ་བདུན་གྱི་བར་ལ།
ཆབ་སྲིད། སྒྲུང་དང་། ལྡེབས། བོན་དང་གསུམ་གྱི་བསྐྱངས་ཟེར་རོ། ཁྲི་ཐོག་རྗེ་ཐོག་བཙན་དང་། རུ་ཡོང་བཟའ་སྟོང་རྒྱ་མཚོའི་སྲས། ལྷ་ཐོ་ཐོ་རེ་སྙན་བཙན་ནི། བོད་རྒྱལ་གཉའ་ཁྲི་བཙན་པོ་བྱོན་ནས།
ལོ་དགུ་བརྒྱ་དྲུག་ཅུ་རྩ་དྲུག་སོང་བའི་མེ་མོ་ཡོས་ལོ་ལ་འཁྲུངས་སོ། །དེ་རྣམས་ལ་བཙན་ལྔ་ཟེར་རོ། །རྗེ་དེའི་བློན་པོ་ཁྲི་ཐོག་རྗེ་བཙན་དང་། སྦྲང་ཁྲི་བཟུང་ལན་པས་བྱས་སོ།
།རྒྱལ་པོ་དེའི་སྐུ་རིང་ལ་རྒྱ་གར་ནས། པཎྜི་ཏ་མཁན་པོ་སི་ལི་བྱིན་བྱོན་ཀྱང་། བོད་ན་ཡི་གེ་དང་ལོ་ཙཱ་ཤེས་པ་གཞན་མེད་པས། རྒྱལ་པོའི་ཕྱག་ཏུ་མཆོད་པའི་རྟེན་ལ། རགས་སྐུའི་རིགས་ལྔ་ཆ་གཅིག་བཞག་ནས།
ཁོང་རྒྱ་ནག་ལ་བྱོན་ནོ། །དེར་རྟིང་རྒྱལ་པོ་ལོ་བརྒྱད་ཅུ་བཞེས་པ། ས་ཕོ་སྤྲེའུའི་ལོ་ལ། ཕོ་བྲང་ཡུམ་བུ་བླ་མཁར་གྱི་རྩེར། ནམ་མཁའ་ནས་ཟངས་ཀྱི་གའུའི་ནང་དུ། དཔའ་སྐོང་ཕྱག་རྒྱ་བ་དང་།
མདོ་ཟ་མ་ཏོག་བཀོད་པ། གསེར་གྱི་མཆོད་རྟེན་འཁྲུ་གང་པ། ཙན་དན་མ་ཎིའི་གཟུངས་རྣམས་བྱོན་ཏེ། ད་ནས་གདུང་རབས་ལྔ་ནས་འདིའི་དོན་ཤེས་པར་འགྱུར་རོ། །ཞེས་སྒྲ་གྲགས་སོ། །དེ་ཆོས་ཡིན་པར་མ་གོ་ནའང་།
ངོ་མཚར་ཅན་ཞིག་གོ་སྙམ་ནས། ཕོ་བྲང་གི་རྩེར་བཞུགས།གསེར་སྐྱེམས་དང་གཡུ་སྔོན་སོགས་ཀྱིས་མཆོད་པས། རྒོལ་པོ་དགུང་ལོ་བརྒྱད་ཅུ་

པ་ལ་སེའུ་སྐྱེས། སྐྲ་དཀར་རྣམས་པོར་གྱུར། གཉེར་མ་མེད་པར་གཞོན་ཤ་ཆགས་ཞིང་། ལོ་བརྒྱ་དང་ཉི་ཤུ་ཐུབ། རྟེན་དེ་ལ་གཉན་པོ་གསང་བ་ཞེས་པར་མཚན་གསོལ། ངའི་རྒྱུད་འཛིན་རྣམས་ཀྱིས་འདི་ལ་མཆོད་པ་ཕུལ་ལ།
གསོལ་བ་ཐོབ་ཅིག འདོད་པའི་དོན་རྣམས་འབྱུང་བར་འགྱུར་རོ། །ཞེས་གསུངས་སོ། །རྒྱལ་པོ་ཉིད་འཕགས་པ་ཀུན་ཏུ་བཟང་པོའི་སྤྲུལ་པར་གྲགས་ཤིང་འདིའི་རིང་ལ། བོད་དུ་དམ་པའི་ཆོས་ཀྱི་དབུ་བརྙེས་པར་བྱེད་ད་དོ།
།བཙན་ལྔ་པོའི་བང་སོ་ཡུལ་དུ་བཏབ། ཡུལ་གྱི་མིང་ནི་འཕྱིང་ལུང་སོ་ར་ཐང་། བཙན་ལྔའི་ཆད་པ་ས་ཕུང་སྦྲ་འདྲར་ཡོད། ཡུལ་མེད་ཆེ་གྲུ་བཞི་ཡི་མི་ཤེས་སྐད། རྗེ་དེའི་སྲས། ཁྲི་སྙན་བཟུང་བཙན།
བློན་པོ་སྦས་སྣང་གཞེར་ཟླ་བཙན་དང་། མགར་ཁྲི་འབྲིང་གིས་བྱས། ཁྲི་སྙན་ཆད་པ་དོན་མཁར་མདའ་རུ་བརྩིགས། དེ་ཡང་ཡུལ་མེད་ས་ཕུང་བརྡལ་བ་འདྲ། དེའི་སྲས་འབྲོ་སྙན་ལྡེ་རུ། བློན་པོ་གཉག་ཐང་པ་ཡང་རྗེ་དང་།
སྣུབས་ཁྲི་དར་རེས་ཐོང་པོས་བྱས། དེའི་སྲས་སྟག་རི་གཉན་གཟིགས་དང་། ཡབ་སྲས་གཉིས་ལ། བར་གྱི་སྟེང་ཞེས་ཟེར། དེའི་ལོ་རྒྱུས། འབྲོ་གཉན་ལྡེ་རུ་ཁབ་ཏུ། མཆིམས་ཟ་ཀླུ་རྒྱལ་ངན་བུ་ཞེས་པའི་སྐྱོན་གྱིས།
ཁོང་རང་ལ་ཀླུ་ནད་ཙི་ཙི་ཛཱ་ལ་བྱུང་ནས། ཡབ་ཡུམ་གཉིས་བློན་པོ་གཉག་ཐང་པ་ཡང་རྗེ་དང་གསུམ་ག་གསོན་དུར་ལ་བཞུགས་དགོས་བྱུང་། སྲས་གཅིག་ཡོད་པ་དམུས་ལོང་དུ་གྱུར།
མིང་དམུས་ལོང་དཀོན་པ་བཀྲ་ཟེར། ཞལ་ཆེམས་ལ་བསམ་པ་བཟང་པོ་གསེར་དང་འདྲ་བ་སྟེ། །བཟང་པོའི་གྲོས་ནི་བདུད་རྩི་ཡིན་པས་ཉོན། །ངན་པ་རྣམས་ནི་མེ་དང་འདྲ་བས་སྤོངས། ། མི་ཆོས་རྟོག་པ་ཡིན་པས་རྣམ་རྟོག་སྐྱུར།
ཁྱེད་ཀྱིས་གཉན་པོ་གསང་བ་མཆོད། །འ་ཞའི་སྨན་པ་བོས་ལ་མིག་ཕྱེ། །མིག་མ་བྱུང་ན། སུམ་པའི་ཡུལ་ན་བོན་པོ་

གཅིག་གིས་ཆུང་མ། རྒྱལ་མོ་རྒྱ་ལྕམ་བྱ་བ་དང་། ང་ནུབ་གཅིག་འགྲོགས་པ་ལ། བུ་སུམ་རིང་པོ་བྱ་བ་ཡོད་པ་དེ་བོས་ལ་གཅེན་ཆོལ། རྒྱལ་སར་ཆུག་གསུངས་སོ། །འགྲོ་གཉན་ལྡེ་རུའི་བང་སོ་ཞང་མདར་བརྩིགས། དེ་ནས་རྨུ་ལོང་དཀོན་པ་བཀྲས།
གཉན་པོ་གསང་བ་རྒྱས་པར་མཆོད། འ་ཞའི་སྨན་པ་བོས་ནས་ཕོ་བྲང་ཡུམ་བུའི་རྩེར་སྤྱན་ཕྱེས་པས། སྐྱིད་ཤོད་སྟག་མོའི་རི་ལ། གཉན་རྩྭ་ཟ་བ་མཐོང་། མཆན་ཡང་སྟག་རི་གཉན་གཟིགས་སུ་གསོལ་ནས།
རྒྱལ་སར་བཅུགདེའི་བློན་པོ་དེ་ནི་མོན་ཁྲི་དོ་རི་སྣང་བཙན་དང་། སྣ་ནམ་མང་གཉའ། སྦྲང་ཁྲི་གཟུང་མིན་རྣམས་ཀྱིས་བྱས། ཡབ་སྲས་དེ་གཉིས་ཀྱི་བར་དུ་ཞག་ཉི་ཤུ་རྩ་གཅིག་བཞུགས་སྐད་དོ།
།གཉན་གཟིགས་བང་སོ་དོན་མཁར་མདའ་རུ་བརྩིགས། གྲལ་ནི་ཁྲི་གཉན་གོང་དངོས་ནི་གཡོན་ན་ཡོད། དེ་ཡང་ཡུལ་མེད་ས་ཕུང་བརྡལ་བ་འདྲ། དེའི་སྲས་གནམ་རི་སྲོང་བཙན། བློན་པོ་སྦས་སྣང་བཤེར་དང་།
ཆེ་སྤོངས་ནག་སེར། ཉང་རྩེང་དགུ་སྣོན་བན་སྔགས་གསུམ་རྣམས་ཀྱི་བྱས། རྒྱལ་པོ་འདིའི་རིང་ལ། རྒྱ་ནག་ནས་རྩིས་དང་། སྨན་དཔྱད་བྱུང་ནའང་ཆེར་མ་དར། རྒྱ་དང་གྲུ་གུ་བཏུལ། ཉང་སྦལ་སྣོན་གསུམ་མངའ་འོག་ཏུ་བཅུག
སྐུ་མཁར་ཁྲི་བརྩིགས་འབུམ་གཏུགས་བྱ་བ། བ་དམར་མོའི་འོ་མས་སྦྲུས་པའི་འཇིམ་པས་བརྩིགས་སོ། །རྒྱལ་པོ་དེས་དམུས་ཏེ་ལོང་བ་ཁྲིད་ནས་བྲག་གསུམ་དིང་མ་མཚོའི་འགྲམ་ནས་རྙེད་པའི་རྟ་ཅང་ཤེས་ལ་ཆིབས།
སྦྲང་དགའ་བོ་དང་། དམུ་སྤུན་རྒྱང་རིང་པོ་བྱ་བའི་གྱད་མི་གཉིས་ཀྱིས་ཁྲིད་ནས། ཕུང་གཡག་ཐལ་ཁ་རུ་རིང་བྱ་བ་འབྲོང་ན་ལེ་བོང་ཟན་བསད་ནས་ཡོང་། ཤ་དྲས་སྒ་ལ་བཏགས་པ་ས་ལ་ལྷུང་པས།
ལན་ཚྭ་རྙེད་དེ། ཚྭ་ལ་དྲུག་ཅུ་སྡེ་བྱེད་པ་བྱུང་། དེ་གོང་བོད་ན་ལན་ཚྭའི་མིང་མེད་དོ། །

འདི་ཡི་ཆད་པ་དོན་མཁར་མདའ་རུ་བརྩིགས། དེ་ནས་ཕུལ་སྐྱེས་བརྩིགས་པ་སོགས་མཁར་ཡོད། གྲལ་ནི་ཁྲི་གཉན་བཟུང་བཙན་གཡོན་ན་ཡོད། རྒྱལ་པོ་གནམ་རི་སྲོང་བཙན་ལ། ཡུམ་ཚེ་སྤོང་བཟའ་འབྲི་མ་ཐོད་དཀར་གྱི་སྲས་ཁྲི་སྲོང་བཙན་ནི།
མེ་གླང་ལོ་ལ། ཕོ་བྲང་བྱམས་པ་མི་འགྱུར་གྱི་གླིང་དུ། མེས་ཕོ་ཐོ་ཐོ་རི་སྙན་བཙན་ནས་ལོ་བརྒྱ་དང་དགུ་བཅུ་གོ་གཅིག་སོང་བའི་དུས། སྐུ་འཁྲུངས་ནས། ལོ་བཅུ་གསུམ་ནས་ཡབ་འདས།
ལོ་དེ་ཉིད་ལ་རྒྱལ་པོར་མངའ་གསོལ། ཆབ་སྲིད་ལོ་དྲུག་ཅུ་རེ་བཞི་བཟུང་། འདི་ནི་འཕགས་པ་སྤྱན་རས་གཟིགས་དངོས་ཁ་བ་ཅན་དུ་བྱོན་ན་ནས། གདུལ་བྱ་སྨིན་པར་མཛད་པའི་ཕྱིར། དམ་པའི་ཆོས་ཀྱི་སྲོལ་གཏོད་པའི་ཚུལ་གྱིས།
རྒྱལ་བའི་བསྟན་པ་བཟུང་སྟེ། ལྷ་མོ་དྲི་མ་མེད་པའི་མདོ་དང་། དམ་པ་དང་པོའི་རྒྱུད་ལས་ལུང་བསྟན་པ་བཞིན་ཡིན་ལ། བོད་ཀྱི་རྒྱལ་པོ་ལོ་བཅུ་བཞི་པ་གཅིག་གིས། རྒྱལ་སྲིད་ཆོས་བཞིན་དུ་སྐྱོང་གིན་འདུག་ཅེས་པའི་སྙན་གྲགས་ཀྱིས།
འཛམ་བུ་གླིང་ཁྱབ་སྟེ། ཕྱོགས་བཞིའི་རྒྱལ་པོས། ནོར་ཁྱད་པར་ཅན་གྱི་སྐྱེས་དང་། ཡི་གེ་བསྐུར་བྱུང་བ། བོད་ཀྱི་རྒྱལ་པོ་ལ། སྐྱེས་ལན་བསྐུར་རྒྱུའི་ནོར་ཡོད་ཀྱང་།
ཁ་འཕྲིན་མ་གཏོགས་ཡི་གེ་མེད་པས། བོད་ལ་ཡི་གེ་ཞིག་ཅི་ནས་ཀྱང་དགོས་པ་འདུག་དགོངས་ནས། ཐོན་མི་ཨ་ནུའི་བུ། སཾ་བྷོ་ཊ་མི་ཆུང་བྱ་བ་བློ་གསལ་བས། གསེར་བསྐུར་ནས་རྒྱ་གར་དུ་ཡི་གེ་དང་ཆོས་སློབ་ཏུ་བཏང་བས།
མཁས་པ་ལི་བྱིན་ན་རེ། ངས་ཡི་གེ་བྲིས་རིགས་མི་འདྲ་བ་ཉི་ཤུ་ཤེས་པས། རྒྱལ་པོའི་འགྲམ་དུ་རྡོ་རིང་ལ་ཡི་གེ་བྲིས་ཡོད་པ་བསྟན་ནས། སློབ་མ་ཁྱོད་གང་འདོད་ཟེར་བ་ལ།
བོད་ཀྱི་ཡི་གེའི་ལུགས་འདི་བསླབས། །ལོ་ཙཱ་ཡང་མཁས་པར་ཤེས། སློབ་དཔོན་དང་པཎྜི་ཏ། ཤཱི་ལ་ནན་ཏ་

བྱ་བས། མདོ་དཀོན་མཆོག་སྤྲིན་དང་། ཏོག་གཟུངས། སྙིང་རྗེ་པད་དཀར་ལ་སོགས་སྤྱན་དྲངས་འོངས་པས། རྒྱལ་པོ་ཐུགས་རབ་ཏུ་དགྱེས?དགེས་སོ། །བོད་ཀྱི་ལོ་ཙཱ་བ་དང་། ཡིག་མཁན་ལ་སྔ་བ་དེ་ཡིན་ནོ། །རྒྱ་གར་ན་ཡི་གེ་ཐམས་ཅད།
དབྱངས་ཡིག་དང་གསལ་བྱེད་སུམ་ཅུ་རྩ་བཞི་ལ། མི་ཚུད་པ་གང་ཡང་མེད་ནའང་བོད་སྒྲ་ངན་པས་དེ་བཞིན་མ་གོ རྒྱ་གར་བ་གཅིག་ལ་ཨེ་ཀ་ཟེར། འཇིག་རྟེན་ལ་ལོ་ཀ ཆོས་ལ་ངྷརྨ། ཞུས་ལ་ཀྲི་ཏ་ཟེར་ལ།
སྨྲས་པ་ཟེར་དགོས་པ་སོགས་བོད་སྐད་དུ་མ་ཁུག་པར། ཐོན་མི་ཐུགས་མུག་ནས། གཟིམ་ཁང་གི་སྒོ་བསྡམས། ཆུམ་གཟིམས་ནས་གཉིད་ལོག་སད་པ་དང་། གམ་ན་རྒན་པོ་གུ་བ་ལྟ་བུ་ཞིག་འདུག རྒན་པོ་གང་ནས་ཡོང་།
གར་འགྲོ། ངས་སྒོ་བསྡམས་ནས་ཡོད་པ་ཇི་ལྟར་བྱས་ནས་ཡོང་། ཅི་བྱེད་བྱས་པས། ཆོས་ཀྱི་དོན་ལ་འགྲོ་འོང་མེད། །ཡང་དག་དོན་ལ་ཅི་བྱ་མེད། །ནམ་མཁའ་དག་ལ་ལམ་བྱས་པས། །སྒོ་ཆ་དམ་པས་མི་ཐུབ་པ་ཟེར།
དེར་ཐེ་ཚོམ་སྐྱེས། ཡང་བསྐྱར་ནས་བྲིས་པས། ངས་ཟ་ཧོར་ནས་ཡོང་། འ་ཞའི་ཡུལ་དུ་འགྲོ་ཟེར། ཐག་ཅི་ཙམ་ཡོད། ཅི་ཆ་ཟེར། རྒྱགས་ཇི་ཙམ་ཡོད། ཇ་ཡོད་ཟེར་ནས་རྒན་པོ་མི་སྣང་བར་གྱུར་ཏེ།
དེ་ནི་འཇམ་དབྱངས་གྱི་སྤྲུལ་པའོ། །དེ་ནས་བསམ་པས། ཅ་ཆ་ཇ་དང་གསུམ། ཞ་ཟ་འ་དང་དྲུག་བྱུང་བ། དེ་རྣམས་བཅུག་ཡི་གེ་ལྔ་བཅུ་པོ། ཀ་མད་སུར་ཅུར་བསྡུས་ནས། བོད་ཀྱི་སྒྲ་སྐད་དང་མཐུན་པའི་ཡི་གེ་འབྲུ་སྡེབ་ཏུ་བཏུབ་པ་བྱུང་བ་དང་།
བོད་ཀྱི་རྒྱལ་པོའི་ཞལ་ནས། ད་ངའི་ཡབ་མེས་ཀྱི་གཉན་པོ་གསང་བ་འདིའི་ནང་ན། ཅི་འདུག་ལྟོས་དང་ཟེར་ཀློག་པས། མདོ་ཟ་མ་ཏོག་དང་། སྔང་སྐོང་ཕྱག་རྒྱ་བ། ཙནྡྲ་མ་ཎིའི་གཟུངས།
མུ་དྲའི་ཕྱག་རྒྱ་རྣམས་བཞུགས་འདུག་པ་ལ་མོས་ནས། རྒྱལ་པོས་ཀྱང་ལོ་བཞིར་

མཚམས་བཅད། ཡི་གེ་དང་ཆོས་བསླབས་སོ། །མདོ་དཀོན་མཆོག་སྤྲིན་ལ་སོགས་པ་ཐོན་མིས་སྤྱན་དྲངས་པ་རྣམས་བོད་དུ་བསྒྱུར། ཆོས་སྒྱུར་བའི་ཐོག་མ་ཡིན་ནོ། །ཆབ་འོག་ཐམས་ཅད་ལ་ཆོས་དང་ཡི་གེ་རྒྱས་པར་སྤེལ་ཅིང་།
བོད་ཡིག་ག་ཐོག་མ། རྒྱལ་པོས་ཇོ་བོ་གཙོ་འཁོར་གསུམ་པོའི་བསྟོད་པ། འདི་བརྩམས་ནས་ལྷ་ས་ཟླ་བའི་བྲག་ལ་བསྐོས་ནས་ཕུད་དུ་ཕུལ་ཡོད་དོ། །ལྷ་སྐྱོན་གྱི་མ་གོས་སྐུ་མདོག་དཀར། །རྫོགས་སངས་རྒྱས་ཀྱི་དབུ་རྒྱན་ཅན།
།ཐུགས་རྗེའི་སྤྱན་གྱིས་འགྲོ་ལ་གཟིགས། །སྤྱན་རས་གཟིགས་ལ་ཕྱག་འཚལ་ལོ། །ཐུགས་རྗེ་དང་ནི་ཤེས་རབ་གཉིས། མཉམ་པར་སྦྱོར་བའི་ཐུགས་མངའ་ཞིང་། །ཕྱག་གཉིས་ཐུགས་ཀར་ཐལ་མོ་སྦྱར།
།དཔལ་ལྡན་མཉམ་སྦྱར་ལ་ཕྱག་འཚལ། །སངས་རྒྱས་ཀུན་གྱི་སྙིང་པོའི་གཙོ། །གསང་སྔགས་རྒྱལ་པོ་བགྲང་འཕྲེང་ནི། །མུ་ཏིག་ལྟར་དཀར་གཡས་ན་འཛིན། །རིགས་སྔགས་འཆང་ལ་ཕྱག་འཚལ་ལོ། །འཁོར་བའི་སྐྱོན་གྱི་མ་གོས་པའི།
།པདྨ་ཤེལ་གྱི་འོད་པས་གསལ། །པདྨ་དཀར་པོ་གཡོན་ན་འཛིན། །ཕྱག་ན་པདྨ་ལ་ཕྱག་འཚལ། །ཆོས་དབྱིངས་རྣམ་དག་དྲི་མ་མེད། །ཟླ་བའི་འོད་ལྟར་རྒྱས་པའི་ཡུམ། །གཟུགས་ཀྱི་ལྷ་མོ་ཡིད་འོང་མ།
།ཡི་གེ་དྲུག་མ་ཕྱག་འཚལ་ལོ། །མཐའ་ཡས་ཡོན་ཏན་གསེར་མདོག་ཅན། །ཡིད་བཞིན་ནོར་བུ་ཆེན་པོ་ལྟར། ། སེམས་ཅན་རེ་བ་སྐོང་མཛད་པའི། །ནོར་བུ་འཛིན་པ་ཕྱག་འཚལ་ལོ། །ཞེས་པའོ། །དེ་དུས་རྒྱལ་པོ་ལོ་བཞིར་སྒོར་མ་བྱོན་པ་དེས།
བློན་པོ་རྣམས་ན་རེ། རྒྱལ་པོས་ཅི་ཡང་མི་ཤེས། བོད་བདེ་བ་ངེད་རྣམས་ཀྱིས་བྱས་པ་ཡིན་ཟེར་བ། རྒྱལ་པོས་གསན་ནས་གླེན་པར་བརྩི་ན། བོད་མི་ཐུལ་བ་དགོངས་ནས་རྒྱལ་པོ་གཅིག་པུ་གནས་པས་ཀུན་བདེ་བ་ཡིན་ཏེ།
སྔོན་ཡང་ཁྲིམས་མེད་པས། ཤེས་པ་ཅན་བཅུ་

གཉིས་མཐར་འཁྱམས་འདུག ད་ངས་དགེ་བ་བཅུ་ལ་དཔེ་བླང་བའི་ཆོས་ཁྲིམས་བཅའོ་གསུངས། བསད་པ་ལ་སྟོང་ཉིས་ཁྲི་ཆིག་སྟོང་། རྐུས་པ་ལ་བརྒྱད་ཅུ་འཇལ། བྱི་བྱས་པ་ལ་ཡན་ལག་གཅོད་པ། རྫུན་བྱས་པས་ལྕེ་འབྲེག་པར་བྱས།
ཡང་མི་ཆོས་གཙང་མ་བཅུ་དྲུག་གི་ཁྲིམས་ཀྱི་གཞི་བཟུང་བར་བྱས་ཏེ། དཀོན་མཆོག་ལ་དད་པ་དང་། སྐྱོ་ངལ་མེད་པར་སྒྲུབ་པ་དང་དོན་དམ་པར་སངས་རྒྱས་ཀྱི་ཆོས་བཙལ་ཞིང་སྒྲུབ་པ་དང་། གཙུག་ལག་དང་ཆོས་ལ་བློ་སྦྱངས་པ་དང་།
ཕ་མ་ལ་དྲིན་ལན་གསབ་པ་ལ་སློབ་པ་དང་། ཡོན་ཏན་ཅན་གྱི་རིགས་ཀྱི་རྒན་པ་ལ་བཀུར་སྟི་བྱ་བ་དང་། ཤ་ཉེ་དང་མཛའ་བཤེས་ལ་གཞུང་དྲང་པོར་སྲོང་ཞིང་། ཁོང་སེམས་ཆུང་ཞིང་དང་དུ་བླང་བ་དང་།
མ་བརྟགས་ཤིང་མ་བཅོལ་བའི་ལས་ལ་རྟོགས་འདོད་མེད་པ་དང་། ཡུལ་མི་ཁྱིམ་མཚེས་ལ་ཕན་གདགས་པ་དང་། གཞི་དྲང་པོར་བསྲང་ཞིང་ཁོང་སེམས་ཆུང་བ་དང་། ལས་དང་སྤྱོད་པ་ཐམས་ཅད་ཡ་རབས་ཀྱི་རྗེས་སུ་བསྙེགས་ཤིང་།
ཕྱི་མིག་རིང་དུ་ལྟ་བ་དང་། ཟས་དང་ནོར་ལ་ཚོད་ཟིན་པ་དང་། དྲིན་ཆེན་གྱི་མིའི་ལན་མི་བཅག་བཟང་ལན་བརླན་པ་དང་། བུ་ལོན་དུས་ལ་འཇལ་ཞིང་བྲེ་སྲང་ལ་གཡོ་མི་བྱ་བ་དང་།
ཐམས་ཅད་ལ་སྙོམས་པར་བྱ་ཤིང་འགྲན་སེམས་མི་བྱ་བ་དང་། གྲོས་ཀྱི་ནང་དུ་བུད་མེད་ཀྱི་ཁ་ལ་མི་ཉན་པ་དང་། རང་ཚོད་ཟིན་པར་བྱ་བ་དང་། སེམས་ཅན་གང་ལ་བརྡུང་བའི་སེམས་མི་འཆང་བ་དང་། བྱམས་སྙིང་རྗེས་སྐྱོང་བ་དང་།
བཅུ་དྲུག་གོ ། བོད་ཀྱི་ཁྲིམས་དང་། ཆོས་རྣམས་སྐྱིད་ཤོད་ཤོ་མ་ར་ན་བར་གཏན་ལ་ཕབ་པའོ། །དེར་བློན་འབངས་རྣམས་དགའ་ནས། རྒྱལ་པོ་འདི་ནི་ཤིན་ཏུ་སྒམ་པོ་གཅིག་འདུག་གོ་ཟེར་ནས།
སྲོང་བཙན་སྒམ་པོར་མཚན་གསོལ་ལོ། །གཞན་ཡང་སྐྱེ་བོ་ཐ་མལ་པ་

རྣམས། བློ་ཁ་ཆོས་ལ་དྲངས་ཞིང་དད་པའི་ཕྱིར། ཐོག་མར་སྒྲུང་དང་། ལྡེའུ་དང་།བོན་རྣམས་བས་བསྟན། རྒྱལ་པོས་མཛད་པའི་སྒྲུང་རྒྱུད། ལྡེའུ་ཡི་བཀོད་པ་ར་ས་འཕྲུལ་སྣང་གིས་བློ་འབུར་ནང་ན་བྲིས་ནས་བཀོད་ཡོད་དོ།
།དེ་དུས་བློན་པོ་མང་ཉང་པོ་རྗེ་ཞང་སྣང་ལ་སོགས་པ་མཛངས་པ་མི་དྲུག་གིས། ཚིག་དྲུག་དྲུག་སུམ་ཅུ་སོ་དྲུག་ལ་སོགས་པས། གཏན་ཚིགས་གཏན་ལ་ཕབ། བོད་རུ་བཞི་སྟོང་སྡེར་འབྱེད། སྐུ་སྲུང་ཕྱོགས་བཞིར་བསྐོས།
མི་ལ་ཡིག་ཚང་སྐུར། མདོ་བའི་རྟ་ལ་ཆོ་རིས་བྲིས། ཕུ་ཆུ་རྫིང་དུ་སྐྱིལ། གཞུང་ཆུ་ཡུར་དུ་དྲངས། རི་ཁྱིམ་ཀླུངས་སུ་བརྩིགས། ཐང་ཞིང་དུ་སློག ཞིང་ལྷུར་བཅད། ཆུར་གྲུ་བཙུགས།
བྲེ་སྲང་གཏན་ལ་ཕབ། མཐའི་རྒྱལ་ཕྲན་རྣམས་དང་། ལྷོ་མོན། རྩྭ་མི་ཤིང་མི་ལ་སོགས་པ་ཐམས་ཅད་མངའ་འོག་ཏུ་བསྡུས། ཆབ་སྲིད་རྣམས་བདེ་ཞིང་སྐྱིད་པར་གྱུར་ཏེ། ཆོས་ལུགས་ལ་ཕལ་ཆེར་ཞུགས་སོ།
།དེར་རྒྱལ་པོའི་དགོངས་པ་ལ། ངའི་ཁྲིམས་རྣམས་ཀྱང་བཙན་པར་བྱུང་། ད་ཆོས་ཀྱི་འདུལ་དུ་བཏུབ་པར་འདུག་པས་ཆོས་བྱའོ། །ཆོས་བྱེད་པ་ལ་ཡི་དམ་གྱི་ལྷ་དགོས་པས། ཅི་ལ་བྱ་སྙམ་ན། ཚེས་བརྒྱད་ཀྱི་སྲོད་ལ་སྤྲིན་གསེབ་ནས་ལྷའི་བུ་མོ་ན་རེ།
རྒྱ་གར་ལྷོ་ཕྱོགས་མཐར་ཐུག་པ་རྒྱ་མཚོའི་འགྲམ། བྱེ་མའི་གསེབ། སིང་གའི་གླིང་། ཁ་སར་པ་ཎི་སྐུ་རྒྱབ། གླང་པོ་ཆེ་ཉལ་བའི་འོག་གིས། ཙན་དན་སྦྲུལ་གྱི་སྙིང་པོའི་སྡོང་པོའི་ཁོག་ན་ཞལ་བཅུ་གཅིག་པའི་སྐུ་རང་བྱོན་གཅིག་ཡོད་པ།
སྤྱན་དྲངས་ན་ཁ་བ་ཅན་དུ་དོན་ཆེན་པོ་བྱེད་པར་འགྱུར་རོ། །ཞེས་ཟེར་ནས་མི་སྣང་བར་གྱུར་ཏོ། །དེ་ལ་རྒྱལ་པོ་ཐུགས་རབ་ཏུ་དགྱེས་ཏེ།
རང་གི་སྨིན་མཚམས་ནས་འོད་ཟེར་སྐྱེས་པའི་སྣ་ལ། དགེ་སློང་ཤཱི་ལ་ཨ་ཀ་ར་བྱ་བར་སྤྲུལ་ནས། སྐྱོད་དེ་སྤྱན་འདྲེན་པ་ལ་བཏང་ངོ་། །དེ་ནས་

དགེ་སློང་དེས་རྒྱ་མཚོའི་འགྲམ་ན་སངས་རྒྱས་འཁོར་བ་འཇིག་གི་རང་ལ་རྩ་བ་ཟུག གསེར་ཐུབ་ཀྱི་རིང་ལ་ལོ་འདབ་རྒྱས། འོད་སྲུང་གི་དུས་མེ་ཏོག་ཤར། ཤཱཀྱ་ཐུབ་པའི་དུས་ན་འབྲས་བུ་སྨིན། དེའི་སྟེང་ལ་རྩ་བ་རུལ་ནས་འགྱེལ་བ་བྱེ་མས་ནོན་ནས།
ཙན་དན་སྦྲུལ་གྱི་སྙིང་པོའི་ཁོག་ནས། དལ་པོས་མཆོད་ཅིག་ཅེས་པའི་སྒྲ་དང་བཅས་བཅུ་གཅིག་ཞལ་སོར་བཅུ་གཉིས་པ། ཕྱག་བཅུ་པ། མ་ནུ་ཀའི་མདོག་ལྟ་བུ། ལྟ་བས་ཆོག་མི་ཤེས་པ་ཞིག་བྱོན་པ་དེ་དང་།
ཙན་དན་གྱི་ཚལ་པ་ཞིག་བྱེ་མའི་གླིང་ནས། འཇག་མའི་ཕོན་ཞིག་པོ་ཏ་ལའི་འདམ་ནས་མེ་ཏོག་མྱུ་གུའི་སྡོང་པོ་ཚལ་པ་ཞིག་གྲོང་ཁྱེར་ཀེ་རུའི་མཆོད་རྟེན་འཁོར་ལོའི་ནང་ནས།
སངས་རྒྱས་འཁོར་བ་འཇིག་དང་། འོད་སྲུང་། ཤཱཀྱ་ཐུབ་པ་རྣམས་ཀྱི། སྐུ་གདུང་རིང་བསྲེལ་དེ་ལ་བཞུགས་པས་བྱང་ཆུབ་ཤིང་གི་མཆོད་སྡོང་གསུམ། གནས་ཆེན་བརྒྱད་ཀྱི་བྱེ་མ། ཆུ་བོ་ནཻ་ར་ཛ་ནའི་འགྲམ་དུ་སངས་རྒྱས་ཀྱི་ལྷུང་བཟེད་ན་ས།
ཆུ་བོ་བའི་ཤུལ་གྱི་བྱེ་མ། རིན་པོ་ཆེ་སྣ་གཉིས་རྣམས་དགེ་སློང་གི་བསྣམས་བྱོན་ཏེ། མཆོད་རྫས་ཁྱད་པར་ཅན་བཅུ་པོ་དེ། བོད་ཀྱི་རྒྱལ་པོ་ལ་ཕུལ་བས། ཐུགས་རབ་ཏུ་དགྱེས་ཤིང་ངོ་མཚར་བར་གྱུར་ཏོ།
།དགེ་སློང་དེ་ཡང་རྒྱལ་པོ་ལ་གཡས་ཕྱོགས་སུ་བསྐོར་བ་བྱས་ཏེ། དེའི་སྨིན་མཚམས་སུ་ནུབ་བོ། །དེ་ནས་མཆོད་གཡོག་ལ་མཚན་ལྡན་མ་བཅུ་དྲུག་བསྐོས་ཏེ། དུས་དྲུག་ཏུ་མཆོད་པ་ཕུལ་ཅིང་།
རྒྱལ་པོ་རང་ལྷའི་དྲུང་ནས་འབེན་གང་མི་འདའ་སར་བཞུགས་སོ། །དེ་ནས་ཡང་རྒྱལ་པོའི་ཐུགས་ལ། དེ་བཞིན་རྟེན་ཁྱེད་པར་ཅན་དེ་འདྲ་གདན་འདྲེན་རྒྱུ་གར་ཡོད་དགོངས་ནས།
ཡི་དམ་གྱི་ལྷ་དེ་ལ་གསོལ་བ་བཏབ་པས། ལྷའི་ཐུགས་ཀ་ནས་འོད་ཟེར་གསུམ་འཕྲོས་པ་བལ་ཡུལ་གྱི་ཕར་མཐའི་ལུང་པ་གཅིག་གི་ཙན་དན་གྱི་

ནགས་གསེབ་ན། ཙན་དན་ཧ་རིའི་སྡོང་པོ་གཅིག་ལ་ཕོག་འདུག་པ། ཡང་རྒྱལ་པོས་སྤྲུལ་པ་བཀྱེས་ནས། དགེ་སློང་ཤཱི་ལ་ཨ་ཀ་ར་སྤྱན་འདྲེན་དུ་བཏང་བས། ཉིན་མོ་ཙན་དན་གྱི་སྡོང་པོ་ལ། མཆན་མོ་སྤྱན་རས་གཟིགས་ཀྱི་སྐུ་རང་བྱུང་གསུམ་གོང་འོག་བརྩེགས་མར་བཞུགས་པ།
སྟེང་མ་ན་རེ། ང་རྒྱ་བལ་གྱི་མཚམས་སུ་ཞོག་ཅིག ས་དེ་ན་སྔ་དྲོ་རེ་ལ་ཚོང་དཔོན་རེ་སྦོས་གྲིར་འཆི་བ་ཡོད་པ་དེ་ཆད་དོ་གསུངས་ཇོ་བོ་འཇའ་མ་ལིའོ།
།བར་མ་ན་རེ་ང་བལ་ཡུལ་ཡམ་བུ་ཡ་འགལ་དུ་ཞོག་ཅིག དེ་ན་མི་མང་པོ་རིམས་ནད་ཀྱི་འཆི་བ་ཡོད་པ་དེ་ཆད་དོ་གསུངས་པ་དེ་ཇོ་བོ་ཨུ་ཁང་ངོ་། །སྨད་མ་ན་རེ། ང་མང་ཡུལ་སྐྱིད་གྲོང་དུ་ཞོག་ཅིག།ཟླ་བ་རེ་ལ་གྲོང་དཔོན་རེ་མཛེ་ནད་ཀྱི་འཆི་བ་ཡོད་པ་དེ་ཆད་དོ་གསུངས།
དེ་ནི་འཕགས་པ་ཝ་ཏི་ཡིན་ནོ། །ལྷ་གསུམ་པོ་དེ་ལྟར་བཞུགས་པའི་རྒྱུ་མཚན། རྒྱལ་པོ་ལ་ཞུས་པས། འདིར་མ་ཕེབས་ཀྱང་སེམས་ཅན་གྱི་དོན་ཆེན་པོ་བྱས་འདུག་གསུངས་ནས།
ཤིན་ཏུ་དགྱེས་པར་གྱུར་ཏོ། །དེར་རྒྱལ་པོའི་ཐུགས་ལ་ཡི་དམ་གྱི་ལྷ་དངོས་དང་མཇལ་ཕྱིན། སེམས་ཅན་གྱི་དོན་ལ་ཚེགས་མེད། བོད་འབངས་ཀྱི་འགྲོ་དོན་ཕྱོགས་གང་ནས་འགྲུབ་བརྟག་དགོངས་ནས་གཟིགས་པས།
མེས་པོ་ཐོ་ཐོ་རིས་བྱང་ཆུབ་སེམས་དཔའི་སྤྲུལ་པ་དེས་ཞབས་ཀྱི་བཅགས་པའི་སྐྱིད་སྨད་ལྷ་ས་དམར་པོ་རིའི་ཕྱོགས་དེར། ཐེག་པ་ཆེན་པོའི་ཆོས་སྤེལ་དུ་བཏུབ་པར་དགོངས་ནས།
མཆོད་གནས་རྣམས་ཤིང་རྟ་ལ་སྤྱན་དྲངས། རྒྱལ་བློན་རྣམས་བྱོན། སྦྲ་སྟོད་ཚལ་དུ་ཞག་མལ་མཛད། སང་གྲོ་བཏབ་སར་རྒྱལ་པོ་དང་བློན་པོ་ཚོས་ཆུ་ཁར་ཁྲུས་མཛད། ཆབ་གསོལ་དུས་དབུས་ཀྱིས་གྱེ་རེར་ཡི་གེ་དྲུག་མ་འབྱོན་པར་ལུང་བསྟན་ཏོ།
།དམརཔོ་རི་རྩེར་ཕེབས་ཡབ་མེས་ཀྱི་བཞུགས་ཤུལ་དུ་ཕོ་བྲང་བཏབ་

ནས་བཞུགས། དེ་ནས་ངས་སེམས་ཅན་གྱི་དོན་བྱེད་པར་དམ་བཅས་པ་ཡིན་པས།དེ་དག་འདུལ་བའི་ཐབས་གང་ལེགས་དགོངས་ནས། ལྷ་ལ་གསོལ་བ་བཏབ་པས། དེའི་ཐུགས་ཀ་ནས་འོད་ཟེར་སྐར་མདའ་ལྟ་བུ་གཉིས། ཤར་ནུབ་དུ་སོང་བས།
རྒྱ་ནག་དང་། བལ་ཡུལ་དུ་ཐིམས་པས། ཁྲོ་གཉེར་ཅན་དང་། སྒྲོལ་མའི་སྤྲུལ་པ་སྤྱན་དྲོངས་ཟེར་བའི་སྒྲ་བྱུང་ནས། སྔོན་ལ་བློན་པོ་མགར་དང་། ཐོན་མི་མི་ཆུང་གཉིས་གྱི་འགོ་བྱས། རྟ་པ་བརྒྱ་ལ་གསེར་གྱི་དོང་རྩེ་བརྒྱ་དང་།
གསེར་གྱི་བང་བ་བདུན། གླང་པོ་ཆེ་གསེར་གྱི་དྲ་བ་ལྷའི་རིན་པོ་ཆེའི་བརྒྱན་པ་ཞིགགསེར་ཕྱེ་བྲེ་ཕྱེད། ཡི་གེ་བཅུ་པའི་གསེར་དངུལ་ཟངས་གསུམ་གྱི་སྒྲོམ་བུ་དང་བཅས་པ་བསྐུར་ནས།
སྟོན་ཟླ་ར་བའི་ཚེས་བརྒྱད། སྐར་མ་ནབ་སོའི་ཉི་མ་རྩེ་ཤར་ལ། བལ་པོའི་ལྷ་གཅིག་སློང་བ་ལ་བརྫངས་སོ། །དེར་ཁོང་རྣམས་ཀྱི། ནུབ་ཕྱོགས་བལ་པོའི་ཕོ་བྲང་ཡམ་མཁར་དུ་སླེབས། རྒྱལ་པོ་འོད་ཟེར་གོ་ཆ་དང་མཇལ།
རྒྱུ་མཚན་ཞུས་པས། བལ་བཟའ་ཁྲི་བཙུན་སྐལ་རྫོངས་བསམ་གྱིས་མི་ཁྱབ་པ། ཡི་དམ་མི་བསྐྱོད་རྡོ་རྗེ། བྱམས་པ་ཆོས་ཀྱི་འཁོར་ལོ། ཙན་དན་སྒྲོལ་མའི་སྐུ་རང་བྱུང་གཅིག་དང་བཅས་པ་གནང་བ།
གདན་དྲངས་ནས་ཕོ་བྲང་དམར་པོ་རིར་ཕེབས་སོ། །དེ་ནས་བལ་བཟས་རྒྱལ་པོ་ཐུགས་མི་སྐྱོ་ཞིང་། ཕ་རོལ་གྱི་དམག་གི་མི་ཚུགས་པར་བྱ་བའི་ཕྱིར། རིན་པོ་ཆེ་མང་པོ་སྦྱར། གནོད་སྦྱིན་ཕོ་མོ་མང་པོ་བྲན་དུ་བཀོལ་ནས།
དམར་པོ་རིའི་ཁོངས་སུ་བཅུག་པའི་སོ་ཕག་གི་ལྕགས་རི། གྱང་རིམ་སུམ་ཅུ་རྩ་གཉིས་དང་མཉམ་པ། སྲིན་ཡུལ་ལང་ཀ་པུ་རིའི་གྲོང་ཁྱེར་དང་འདྲ་བ། མཁར་དགུ་བརྒྱ་དགུ་བཅུ་རྩ་དགུའི་རྩེ་མོ་ཉག་སྟོང་དུ་ཚང་བ།
མཁར་རེ་རེ་ལ་མདུང་བ་དན་དམར་པོ་ཅན་བཞི་རེ་བཙུགས་པ། ཕྱོགས་རེ་

རེ་ན་སྒོ་དཔེ་བཞི་སྲུང་མི་ཡོད་པ། རྩེ་མཁར་ལ་བྱ་ར་བ་མི་ལྔ་རེ་རྒྱུན་དུ་ཡོད་པ། དེའི་ལྷོ་ངོས་ལྕགས་རིའི་ནང་ན། ཕོ་བྲང་སོག་པོ་མཁར་བྱ་བ་དགུ་ཐོག་དང་། རྒྱལ་པོའི་རྩེ་མཁར་མཉམ་པ། དེ་གཉིས་ལྕགས་ཐག་གིས་སྦྲེལ་ནས།
དངུལ་ཟམ་ལ་རྒྱུ་བ། མཁར་དང་ལྕགས་རི་རྣམས་ལ་མདའ་ཡབ་དང་། སྒོ་ཆུང་དང་། རྔ་ཡབ་དང་། ཕ་གུ་དང་། ཁ་བད་དང་། རྟ་བབས་རིན་པོ་ཆེའི་དྲིལ་བུ་ཨེར་ཁ། མུ་ཏིག་གི་དྲ་བ་དྲ་ཕྱེད་རྣམས་ཀྱི་བརྒྱན་པ།
ཕ་རོལ་གྱི་དཔུང་གིས་མི་ཚུགས་པ་ཞིག་བཞེངས་སོ། །དེར་རྟིང་ཡང་བློན་པོ་མགར་དང་། ཐོན་མིས་འགོ་བྱས། རྟ་པ་བརྒྱ་ལ་གསེར་གྱི་དོང་རྩེ་བརྒྱ། གསེར་ཕྱེ་བྲེ་ཕྱེད། རིན་པོ་ཆེའི་གོས་གཅིག་རྣམས་བསྐུར་ནས།
ཤར་རྒྱ་ནག་པོའི་ལྷ་གཅིག་སློང་བ་ལ་བརྫངས་སོ། ཁོང་རྣམས་ཀྱི་རྒྱའི་བཀྲ་ཤིས་ཁྲི་སྒོར་སླེབས། ཐང་ཐའི་ཛུང་རྒྱལ་པོར་ཞུས་པས། དེའི་སྲས་རྒྱ་མོ་ཀོང་ཇོ་རྫོངས་བ་བསམ་གྱིས་མི་ཁྱབ་པ།
ཡི་དམ་གྱི་ལྷ་ཤཱཀྱ་ཐུབ་པ། གབ་རྩེ་དྲུག་ཅུ་སྐོར། བཟོ་སྣ་བཅོ་བརྒྱད། སྨན་དཔྱད་ཆེན་མོ། འབྲུ་སྣ་ཚང་། གཡོག་ཕོ་མོ་མང་པོ་དང་བཅས་པ་གནང་བོད་དུ་ཕེབས། ལྷ་སའི་མཐིལ་བྱེ་མའི་གླིང་ནགས་གསེབ།
ཆུ་མིག་གི་འགྲམ་དུ། ལྷའི་ཤིང་རྟ་བྱིངས་ནས། གྱད་ལྷ་དགའ་ཀླུ་དགས་བཏེགས་ཀྱང་མ་ཐེགས་པ། ཇོ་བོ་དེ་ཁར་བཞུགས་པ་ཡིན། ས་དགྲ་མནན་པ་ལ་དགོངས་པའོ། །སྐུ་སྲུང་ལ་གྱད་གཉིས་བཞག
གོས་དར་གྱི་བླ་ཡོལ་གྱི་སྤྱད་དོ། །དེར་ཀོང་ཇོ་རྒྱལ་པོ་དང་མཇལ། ཡབ་ཡུམ་གསུམ་བློན་འབངས་དང་བཅས་པ་དགའ་མགུར་སྤྱོད་དོ། །དེ་ནས་རྒྱལ་པོའི་ཐུགས་ལ། ལྷ་རྟེན་གསུང་རབ་འདི་རྣམས་བཞུགས་པའི་གཙུག་ལག་ཁང་ཞིག་བཞེངས་དགོས་དགོངས་ནས།
ཀོང་ཇོ་ལ་རྩིས་བྱས་པས། ཡུལ་དེ་ན་བཀྲ་ཤིས་པའི་རྟགས་བརྒྱད་ལ་སོགས་པའི་དགེ་

དུ་མ་ཚང་འདུག་ཀྱང་། ལར་བོད་ཡུལ་ཁ་བ་ཅན་འདི་སྲིན་མོ་གན་རྐྱལ་དུ་ཉལ་བ་དང་འདྲ། འོ་ཐང་གི་མཚོ་འདི་སྲིན་མོའི་སྙིང་ཁྲག་ཏུ་འདུག་པ་འདི་གནོན་དགོས། དེ་ལའང་། དང་པོ་རུ་བཞིའི་ལྷ་ཁང་བརྩིག་དགོས་ཟེར་ནས།
དཔུང་མགོ་གཡས་པ་ལ་ཀ་ཚལ། གཡོན་པ་ལ་ཁྲ་འབྲུག བརླ་གཡས་པ་ལ་གཙང་འགྲམ། གཡོན་པ་ལ་གྲོམ་པ་རྒྱང་བརྩིགས་སོ། །ཡང་སྲིན་མོའི་ཡན་ལག་བཞི་གནོན་པའི་ཕྱིར། མཐའ་འདུལ་གྱི་གཙུག་ལག་ཁང་བཞི་ནི།
གྲུ་མོ་གཡས་པ་ལ་ཀོང་པོ་བུ་ཆུ། གཡོན་པ་ལ་ལྷོ་བྲག་མཁོ་མཐིང་། དཔུས་མོ་གཡས་པ་ལ་ཀ་བྲག གཡོན་པ་ལ་པྲ་དུམ་རྩེ་བ་བརྩིགས། སྲིན་མོའི་ཉིང་ལག་བཞི་གནོན་པའི་ཕྱིར་ཡང་འདུལ་གྱི་གཙུག་ལག་ཁང་བཞི་ནི།
ལག་མཐིལ་གཡས་པ་ལ། བྱང་མཚལ་གྱི་རླུང་གནོན། གཡོན་པ་ལ་ཁམས་སུ་ཀློང་ཐང་སྒྲོན་མ། རྐང་འགོ་གཡས་པ་ལ་བྱམས་སྤྲིན། གཡོན་པ་ལ་མོན་བུམ་ཐང་སྐྱེར་ཆུ་རྣམས་བཞེངས། དེར་རྟིང་ར་སའི་རྨང་གཏིང་ཡང་ཞིག་ནས་རྩིག་ཏུ་མ་བཏུབ་པ་ལ་རྒྱལ་པོས།
ཙན་དན་གྱི་ལྷ་ལ་གསོལ་བ་བཏབ་པས། སྔོན་ལ་ལྷོ་ཕྱོགས་སུ་ཕོ་བྲང་བརྩིགས་ལ། དེར་མཆོད་པའི་རྟེན་ངོ་མཚར་ཅན་རྣམས་སྤྱན་དྲོངས་ཤིག དེ་ནས་རིམ་གྱི་འདོད་པ་འགྲུབ་པར་འགྱུར་རོ་ཟེར་བ་བྱུང་ནས།
བལ་བཟའ་ལ་བཀའ་བསྒོས་ནས། ལྷོ་ཕྱོགས་ངོས་སུ་ཕོ་བྲང་བརྩིགས། མཆོད་པའི་རྟེན་རྣམས་སྤྱན་དྲངས། རྒྱལ་པོ་ཡང་ཕེབས་ནས། སྔོན་ལ་ལྷ་ཁང་བཞེངས།
དེར་རྟིང་ཡི་དམ་གྱི་ལྷ་ཞིག་ཀྱང་བཞེངས་པར་དགོངས་ཏེ། བལ་པོའི་ལྷ་བཟོ་བ་ལ་བཀའ་གནང་སྟེ། ལྷའི་རྒྱུ་ཁྱད་པར་ཅན་དང་། ལག་ཆ་རྣམས་རྒྱལ་པོའི་སྤྱན་སྔར་བསགས། སང་ཉིན་ནས་ལྷ་བཞེངས་བརྩིས་ལ།
དེ་ནུབ་ཕོ་བྲང་གི་མཐོང་ཁུང་ན་མར། སངས་རྒྱས་བྱང་ཆུབ་སེམས་དཔའ་ཐམས་

ཅད་འོད་ཟེར་དཀར་དམར་ཤར་སྟེ་བྱོན། ལྷའི་རྒྱུ་ལ་ཐིམས་སོང་བས། རྒྱལ་པོའི་དགོངས་པ་ལ། ངའི་ཡི་དམ་འདི་ལ་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཐམས་ཅད་དང་བྱིན་རླབས་མཉམ་པ་ཞིག་ཡོང་བ་འདུག་པ་ཤིན་ཏུ་ལེགས།
དེ་ཡང་བོད་ཁ་བ་ཅན་པའི་ལྷ་སྐལ་ཐུགས་རྗེ་ཆེན་པོ་རིགས་ལྔ་བཅུ་རྩ་གཅིག་གི་ནང་ནས། གང་བཞེངས་ན་དྲགས་དགོངས་པ་ལ། སང་ནམ་ལང་ཙ་ན། དབུའི་སྔས་ཁ་ན་རྒྱལ་པོ་རང་དང་སྐུ་བོང་མཉམ་པའི།
བཅུ་གཅིག་ཞལ་ཞིག་རང་བྱོན་དུ་འདུག་པས། ཤིན་ཏུ་ལེགས་ནའང་། ཙན་དན་གྱི་སྐུ་རང་བྱོན་འདི་དང་། མཆོད་སྡོང་འདི་གསུམ་ལྷའི་ཁོང་སྙིང་དུ་བཞུགས་པ་ཞིག་བྱེད་དགོས་བསམ་པ་ཡིན་ཏེ། གསུངས་པ་དང་ལྷ་སྐུ་རང་གི་ཕྱག་གཉིས་གྱི་རང་གི་ཤམ་ཐབས་པུས་གོང་དུ་བརྫེས་ཏེ།
ཞབས་གཡས་པའི་མཐིལ་ནས་འོད་ཟེར་འཕྲོས། ཙན་དན་གྱི་སྐུ་དང་མཆོད་སྡོང་གསུམ་པོ་སྤྱན་དྲངས། ཐུགས་ཀར་བཞུགས་པའི་སྐུ་ཤིན་དུ་སྤྲམ།
ཨ་མི་དྷེ་ཝ་ཡང་གཡོན་གྱི་ཕྱོགས་སུ་ཡོ། ཞབས་སྔར་ཤུལ་དུ་བྱོན་ཀྱང་། ཤམ་ཐབས་པུས་གོང་དུ་ལུས་ཏེ། ཆགས་པས་རྒྱལ་པོ་ཤིན་ཏུ་ངོ་མཚར་ཅིང་དགྱེས་པར་གྱུར་ཏོ། །དེར་རྟིང་རྒྱལ་པོས་ཡི་དམ་ལ་གསོལ་བ་བཏབ་པས།
ཞལ་དབུས་མ་ནས་འོད་ཟེར་བྱུང་། ལྷོ་ནུབ་ལ་ཝ་བ་ཚལ་དུ་དུག་གི་སྡོང་པོ་ལ་ཕོགདེ་འཐོར་བས་འདྲེ་སྲིན་གྱི་བདུད་དཔུང་བཤིག འོད་ཟེར་ཕྲག་པ་ལ་ཕོག་པས། ཁ་སར་པ་ཎི་དང་། རྟ་མགྲིན།
ཨ་མི་དེ་ཝ་རྣམས་ཀྱི་སྐུ་དོད་འདུག་པ་བཞིན་འབུར་དུ་བརྐོས་ཡོད་ཅིང་། བྲག་ལྷ་ཅན་གདོང་ཞེས་པར་གྲགས་སོ། །འོད་ཟེར་དེ་ནུབ་ཕྱོགས་བྲག་ལྷ་ཀླུ་ཕུག་གི་མ་མོའི་ཉལ་ས་ཕྲོགས། རྒྱལ་པོས་སྤྲུལ་པ་བཀྱེ་ནས།
ཕྱག་སྟོང་སྤྱན་སྟོང་གི་བཟོ་མཛད། བལ་པོའི་ལྷ་བཟོ་བས་ལོ་ཀེ་ཤྭ་རི་དང་།

ཁ་སར་པ་ཎི། དབྱངས་ཅན་མ་འོད་ཟེར་ཅན་མ་རྟ་མགྲིན་བདུད་རྩི་འཁྱིལ་བ་རྣམས་བཞེངས་སྟེ། གཙོ་འཁོར་དགུ་བཞུགས་སོ། །དེ་ནས་ཇོ་མོ་རུ་ཡོང་བཟའ་རྒྱལ་མོ་བཙུན་གྱི། མ་མོའི་ཉལ་སར། བཅོམ་ལྡན་འདས་རྣམ་སྣང་ཀུན་དུ་འོད་ཀྱི་ཞལ་བྲག་ལ་འབུར་དུ་དོད་པར་བཞེངས།
ཕོ་བྲང་གི་ལྷོ་ནུབ་བཙན་གྱི་རྒྱུག་སྲང་ཡོད་སར། མཆོད་རྟེན་ཀེ་རུ་བརྩིགས། ཀླུའི་ཕོ་བྲང་སྟེང་གི་གསེར་གྱི་ལྷ་ཤཱཀྱ་མུ་ནེས་མནན་ཟིན།
རྒྱལ་པོས་ཕྱོགས་བཞི་དང་། ས་དགྲ་བརྒྱད་མནན། བཀྲ་ཤིས་པའི་རྟགས་བརྒྱད་པོ་གསལ་བར་བྱས་པ་ནི། གནམ་ལ་འཁོར་ལོ་རྩིབས་བརྒྱད་ས་ལ་པདྨ་འདབ་བརྒྱད་ཀྱི་བར་ན། ཧན་དཀར་སྟག་མོའི་རི་ལ་གདུགས་ཡོད།
ར་ཀའི་བྲག་ལ་ཉ་ཡོད། རྫོང་ཙན་གྱི་བྲག་ལ་བུམ་པ་ཡོད། གྲིབ་སེ་སྒྲོམ་ན་དུང་ཡོད། ཡུགས་མའི་ཟུར་ན་རིན་པོ་ཆེ་དཔལ་བེའུ་ཡོད། བཤུན་གྱི་རི་ལ་རྒྱལ་མཚན་ཡོད། དེར་རྟིང་ཡོན་ཏན་ཐམས་ཅད་ཐོན་པས།
ར་སའི་ལྷ་ཁང་རྩིག་ཏུ་བཏུབ་པར་མཁྱེན་ནས་བོད་ཁ་བ་ཅན་དུ་ལེགས་སོ་ཅོག་འཕེལ་ཅིང་། ཉེས་སོ་ཅོག་སྒྲིབ་པའི་ཕྱིར་དུ། རྒྱལ་པོས་སྤྲུལ་པ་ལྔ་སྟོང་བཀྱེས་ནས་ལྷ་ཁང་བཞེངས། བཙུན་མོ་དམ་པ་བལ་བཟའ་ཁྲི་བཙུན་གྱིས་ར་ས་འཕྲུལ་སྣང་།
རྒྱ་བཟའ་ཀོང་ཇོས་རྒྱ་སྟག་ར་མོ་ཆེ། ཞང་ཞུང་བཟའ་ལི་ཏིག་སྨན་གྱིས། ཁྲམ་བུ་ལྐོག་མ། རུ་ཡོང་བཟའ་རྒྱལ་མོ་བཙུན་གྱིས། བྲག་ལྷ་ཀླུ་ཕུག མོང་བཟའ་ཁྲི་ལྕམ་གྱིས།
ཡེར་བའི་ལྷ་ཁང་རྣམས་བཞེངས་སོ། །ར་སའི་གཙུག་ལག་ཁང་བཞེངས་ནས་ལོ་གསུམ་ལོན་ཙ་ན། བོད་འབངས་བྱིན་པོས་ནམ་ཟླ་དུས་བཞིའི། རྩིས་མ་ཤེས་ཤན་མ་ཕྱེ་བ་ལ། རྒྱལ་པོས་དགོངས་པ་ལ་ངས་ཆོས་འཇིག་རྟེན་གྱི་ཁྲིམས་འཆོས།བོད་འབངས་དགེ་ལ་སྐུལ་ཐུབ་པ་བྱུང་ནའང་།
འཇིག་རྟེན་པའི་རྣམ་རྟོག་གི་དྲ་བ་

སེལ་ཐབས། རྒྱ་དཀར་ནག་གི་རྩིས་ཀྱང་རྒྱས་པར་སྤེལ་ནས། རྒྱལ་ཁམས་ལ་ཕན་གདགས་དགོས་སྙམ་པ་འཁྲུངས་ཏེ། བོད་ཕྲུག་བློ་གསལ་བ། འབྲེ་གཉའ་བརྟན་བྱ་བ་དང་། ལང་ཚོ་ལྡོང་ལེགས། བྱ་གག་སྟོང་ཀུན། འདར་མི་སྟག་ཁ་དང་བཞི་པོ་ལ་ཆ་རྐྱེན་མང་དུ་བསྐུར་ནས།
རྒྱ་ནག་ལ་རྩིས་སློབ་ཏུ་བཏང་། རྒྱའི་རྩིས་པ་ཁྲི་མ་ཧཱ་ཡ་ན་ལ་སོགས་ལ། ལོ་གཅིག་ཟླ་བ་བདུན་གྱི་བར་དུ་གཏུགས། གསོན་གཤིན་གྱི་རྩིས་ཕལ་ཆེ་བ་ཤེས་པར་བྱས་ནས།
ཡར་སླེབས་པས། རྩིས་ལ་མཁས་པ་མི་བཞིར་གྲགས་པ་བྱུང་ཅིང་། ཁྱད་པར་བྱ་གག་སྟོང་ཁུན་ནས། ཕ་ཚེ་བུ་རབས་སུ་རྗེའི་བླ་རྩིས་བྱས་པའི་རིགས་རྒྱུད་ནི། ད་ལྟ་ག་རིངས་པ་ཚང་ཡིན་པར་བྱེད་དོ།
།དེ་ནས་བོད་རྒྱལ་པོ་བློན་པོ་བཅུ་དྲུག་དང་བཅས་ནས། རྒྱ་ནག་རི་བོ་རྩེ་ལྔར་བྱོན་ནས། རྒྱའི་སོ་ཁ་འབུལ་བ་དང་། ཀོང་ཇོའི་ལན་དུས་ཀྱི་ཁས་བླང་ཆད་བཙན་པར་བྱ་བའི་ཕྱིར། ལྷ་ཁང་མང་པོ་བཞེངས།
ལོ་བཅུ་གསུམ་གྱི་རིང་ལ།རྒྱ་བོད་དུ་ལྷ་ཁང་བརྒྱ་རྩ་བརྒྱད་བཞེངས་ཚར་བའི་རྟིང་མ་ལ། རབ་སྒང་དུ་ཡོངས་རྫོགས་ལྷ་ཁང་བྱ་བ་བཞེངས་སོ། །བཀའ་ཁོལ་མར་ཆོས་རྒྱལ་འདིའི་རིང་ལ། རྒྱ་གར་ནས་སློབ་དཔོན་ཀུ་མཱ་ར་དང་།
བྲམ་ཟེ་ཤང་ཀ་ར། བལ་པོའི་སློབ་དཔོན་ཤི་ལ་མཉྫུ། རྒྱ་ནག་གི་སློབ་དཔོན་ཧ་ཤང་མ་ཧཱ་ཡ་ན་ལ་སོགས་པ་སྤྱན་དྲངས། སྡེ་སྣོད་གསུམ་དང་། རྒྱུད་ཀྱི་ཆ་ལག་མང་རབ་བསྒྱུར་ཅིང་།
རྒྱལ་པོ་རང་གི་ཞལ་ནས། ཐུགས་རྗེ་ཆེན་པོའི་ཆོས་སྐོར་མ་བུ་བརྒྱ་རྩ་བརྒྱད་གསུང་། ལྷ་སའི་བྱང་ཆུབ་གླིང་གི་རྟ་མགྲིན་ཞབས་འོག་ན་གཏེར་དུ་སྦས་ཡོད་བྱ་བ་དང་། ཞང་ཞུང་གི་ཡུལ་ནས། བོན་པོའི་གྲུབ་ཐོབ་ཞང་ཞུང་ལྷ་ལྡེམ་བྱ་བ་བོས་ནས།
བོད་མི་ཨ་ཧོ་རྣམས་བསགས། བྱ་བ་བོན་སློབ་ཏུ་བཅུག་ནས། ནད་པའི་རིམ་འགྲོ་སོགས་ལ་

བོན་ཡང་དར་བར་མཛད་དོ། །ཟེར་བ་འདུག མདོར་ན་བོད་འབངས་རྣམས་ལུང་གི་ཆོས་ལ་ཡིད་ཆེས་པར་བྱ་བའི་ཕྱིར། ཁྲོ་བོ་དཀྱིལ་དུ་ནད་པ་དང་། སྨན་པ་དང་། མོ་མ་རྣམས་དང་། བོན་བོས་ཤྭ་བ་ནམ་མཁའ་ལ་འགྲོ་ཤེས་པ་སྤྲུལ་ནས།
ནད་བརྟག་པ་དང་། དེ་ལ་ཁྲོམ་རྣམས་ངོ་མཚར་སྐྱེས་པས། ད་ལྟར་གྱི་ནད་པ་འདི་འདྲ་རྣམས་ལས། ཆེས་ན་བའི་ངན་སོང་གསུམ་དང་། འཁོར་བའི་སྡུག་བསྔལ་བརྗོད་པས་ཡིད་མ་ཆེས། སྤྲེའུའི་གྱད་ཧ་ནུ་མན་ཐའི་སྒྲུང་བཤད་ནས་བོད་ཀྱི་རིགས་རྒྱུད་དང་།
ལས་ཀྱི་འབྲས་བུ་སངས་རྒྱས་ཀྱི་གསུངས་པ་མདོ་སྡེ་དང་སྦྱར་བས་ཡིད་ཆེས། བསླབ་པ་གསུམ་ལ་འགོད་པའི་ཕྱིར། བོན་བྱས་ནད་པ་གསོ་ལས་ཕན་ཆེ་བའི་བསླབ་པ་གསུམ་གྱི་ཡོན་ཏན་སངས་རྒྱས་ཀྱི་རྒྱ་གར་དུ་མཛད་པ་བཅུ་གཉིས་མཛད་པའི་དོད་པོར།
རྒྱལ་པོས་ར་སའི་གཙུག་ལག་ཁང་དང་། མཛད་པ་བཅུ་གཉིས་བསྟན་པའི་ལོ་རྒྱུས་ཡོད་ཅིང་། ཁྲོ་བོ་སྨེ་བརྩེགས་ཀྱི་རྒྱབ་ན་མཆོད་རྟེན་བརྒྱད་པོ་བྱ་བ་ཡོད་དོ།
། དེ་ལྟ་བུའི་ཆོས་རྒྱལ་ཆེན་པོ་འདི་ནི། འཕགས་པ་ཐུགས་རྗེ་ཆེན་པོ་དངོས་ཡིན་པར་གྲགས་ཞིང་། སངས་རྒྱས་ཀྱི་བསྟན་པའི་སྲོལ་ལེགས་པོ་གཏོད་ནས།
དགུང་ལོ་བརྒྱད་ཅུ་རྩ་གཉིས་བཞེས་པ་ས་ཕོ་ཁྱི་ལོ་ཤར་བའི་སྟོད་ལ། སྤྱི་དགོས་སུ་ཞལ་གདམས་མང་དུ་གསུངས་ཞིང་། དེར་རྟིང་རྒྱལ་པོ་དང་། བལ་བཟའ་ཁྲི་བཙུན། རྒྱ་བཟའ་ཀོང་ཇོ་ཡབ་ཡུམ་གསུམ་གར་འཕྲུལ་སྣང་གི་གཙུག་ལག་ཁང་བྱང་མར།
རང་བྱོན་བཅུ་གཅིག་ཞལ་གྱི་ཐུགས་ཁར་ཐིམས་སོ། །རྒྱས་པར་བཀའ་ཆེམས་བཀའ་ཁོལ་མར་བལྟ་བར་བྱའོ། །འགའ་རེ་རྒྱལ་པོ་འཕན་ཡུལ་ཟལ་མོ་སྒང་དུ་གྲོངས་ཟེར་བ་འདུག་སྟེ།
བློན་པོ་སྣ་ཆེན་པོ་དང་སེ་རུ་གུང་སྟོན་ལ་སོགས།

གྲོས་ལ་དབང་བ་རྣམས་ཀྱི་བོད་འབངས་བྱིན་པོ་སྤྲོ་བ་བསྲིང་བའི་ཕྱིར་དུ་རེ་ཞིག་ཟལ་མོ་སྒང་དུ་སྙུང་བ་སྐད་དང་། སྐུ་གཤེགས་པའི་ཚུལ་བྱས་པར་བྱེད་དོ། །རྒྱ་བཟའ་ཀོང་ཇོ་ལྕགས་མོ་གླང་ལོ་ལ་རྒྱ་ནག་ནས་བྱོན།
བོད་ཡུལ་དུ་ལོ་ལྔ་བཅུ་རྩ་བརྒྱད་བཞུགས་པར་བྱེད་དོ། །སྲོང་བཙན་བང་སོ་འཕྱོངས་རྒྱས་མདའ་རུ་བཏབ། །ཆེ་ཆུང་ཚད་ནི་དཔག་ཆེན་མདའ་རྒྱང་གང་། །ནང་ན་ལྷ་ཁང་ལྔ་ཡང་བྱས་སོ་སོ་སྐད། །བང་སོ་ནང་རྒྱན་ཅན་དུ་གྲགས་པ་ཡིན།
།བང་སོ་གྲུ་བཞིར་བརྩིགས་པ་དེ་ནས་བྱུང་། །མིང་ལ་སྨུག་རི་སྨུག་པོ་ལེགས་སོ་སྐད། །རྗེ་དེ་དང་། མོན་བཟའ་ཁྲི་ལྕམ་གྱི་སྲས། གུང་སྲོང་གུང་བཙན། བློན་པོ་ནི།
མང་པོ་རྗེ་ཞང་སྣང་དང་། སྣུབས་བཙན་དོ་རེས་བྱས། ཆབ་སྲིད་ལོ་ལྔ་བཟུང་། དགུང་ལོ་བཅོ་བརྒྱད་པ་ལ་འདས་ནས། སླར་ཡང་ཡབ་ཀྱི་རྒྱལ་སྲིད་བཟུང་བ་ཕྱེད་མར་བགྲང་སྐད། གུང་སྲོང་བང་སོ་དོན་མཁར་མདའ་རུ་བརྩིགས།
།གྲལ་ནི་གནམ་རི་སྲོང་བཙན་གཡོན་ན་ཡོད། ། མིང་ནི་གུང་སྲི་གུང་ཆེན་ལེགས་སོ་སྐད། །རྗེ་དེ་དང་། ཤ་བཟའ་ཀོང་ཇོ་མོ་རྗེའི་སྲས། མང་སྲོང་མང་བཙན་ལོ་བཅུ་གསུམ་ནས། མེས་པོ་འདས།
ལོ་བཅོ་ལྔའི་བར་ལ་སྲིད་བཟུང་། བློན་པོ་མགར་སྟོང་བཙན་ཡུལ་ཟུང་དང་། འཆི་མས་འདས་གཉེར་གྱི་བྱས། ལོ་ཉི་ཤུ་རྩ་བདུན་པ་ལ་གཙང་གི་བང་སྣང་དུ་འདས་སོ། །མང་སྲོང་བང་སོ་སྲོང་བཙན་གཡོན་ན་ཡོད།
མིང་སྡོང་ཤར་སྲལ་པོ་བྱ་བ་ལགས། རྗེ་དེ་དང་འགྲོས་ཁྲི་སེ་ཁྲི་མ་ལོད་ཀྱི་སྲས། འདུས་སྲོང་མང་པོ་རྗེ་རླུང་ནམ་འཕྲུལ་གྱི་རྒྱལ་པོ་ནི། ཆུ་མོ་བྱ་ལོ་བ་སྟེ། མ་འཁྲུངས་གོང་ཙམ་དུ་ཡབ་འདས། འཁྲུངས་འཕྲལ་ནས་དགུང་ལོ་ཉི་ཤུ་རྩ་དགུའི་བར་ལ་སྲིད་བཟུང་།
འདིའི་རིང་ལ་བོད་དུ་རོལ་མོའི་རྣམ་གྲངས་མང་པོ་འབྱུང་བའི་སྔ་ལྟས་ལ། རྩལ་པོ་ཆེ་མི་བདུན་བྱུང་བ་

ནི། ཨར་པོ་ལྡོང་བཙན་གྱིས་སེང་གེ་དཀར་མོའི་གཉའ་བ་ནས་བཟུང་བྱུང་སྐད། མོན་ཁྲི་བཟང་གི་སྟག་དར་མ་གཉིས་ལྕགས་ཐག་གི་སྤྲེལ་ནས་ངར་སྒྲས་ལུང་པ་བཀང་སྟེ་ཁྲིད་བྱུང་སྐད། ལྷོ་དོན་དམ་ཡང་དག་འཕགས་ཀྱིས།
སེང་ལྡེང་གི་གདུང་ཆེན་པོ་བཅུ་གསུམ་གྱི་སྟེང་དུ། གོང་ཛ་ལ་ལྕགས་དོས་གཅིག་རྒྱབ་ནས་ཁུར་བྱུང་སྐད། ལྕོག་རོ་ཟངས་དཀར་གྱིས། ལྷ་སའི་རྡོ་རིང་རྐེད་ལ་བཙུགས་ནས་ཡོ་ག་ཡོ་གིན་ཁུར་བྱུང་སྐད།
རྔོག་རིངས་ནག་པོས་བལ་ཡུལ་ནས་གླང་པོ་ཆེའི་ཕྲུག་གུ་ཞིག་གསོན་པོར་། ཁུར་བྱུང་སྐད། མགོས་ཤག་བྱུང་གིས། ཤ་བ་ཡུ་མོའི་བླུད་བུ་ཚྭས་རྒྱངས་ནས་ཀླད་ལ་དབྱུག་གིན་བྱུང་སྐད། སྨོན་རྒྱལ་མཚན་རྣམ་གྲགས་ཀྱིས།
མིག་མཐོང་གསུམ་དེ་མདའ་རྒྱང་གང་རེས་སླེབ་ཅིང་། གཙང་པོ་ལ་ཕར་མཆོངས་ཚུར་མཆོངས་བྱེད་ཀྱིན་སླེབ་བྱུང་སྐད་དོ། །རྒྱལ་པོ་འདི་སྙུང་བའི་དུས་གཅིག བྱ་ཡིད་དུ་འོང་བ་གཅིག་གིས་སྔར་མ་མཐོང་བའི་ཤིང་གི་ཡལ་འདབ་ཉུང་ཤས་ཞིག་ཕོ་བྲང་གི་རྩེར་ཁྱེར་བྱུང་བ།
ཅི་ཡིན་བརྟག་པས། རྗེའི་ཞལ་སྐྱེམས་ལ་ཕན་པར་བྱུང་བ་ལ་བརྟེན་ནས། བློན་འབངས་བློ་ཁ་ཉེ་ཤོས་རྣམས་ཀྱིས། ཕྱོགས་བཅུར་བཙལ་བས་སྔར་བོད་ན་མེད་པའི་ཇ་ཤིང་རྙེད།
དེ་འཐུང་བའི་སྣོད་ལ། བོད་དཀར་བྱང་སྐྱ་དར་ཚེ་བྱ་བ་བཟོས་པ་ལགས། བཟང་ངན་གྱི་དབྱེ་བ་དྲུག་ཏེ། བཟང་ཤོས་ཤམ་ཚེ་ལ། བྱ་ཁ་ན་ཤིང་ཁྱེར་གྱི་རི་མོ་ཡོད།
དེ་འོག་ལབ་ཚེ་ལ། མཚོ་ནང་ཉ་དང་བཅས་པ་ཡོད། དེ་འོག་ཤང་ཚེ་ལ། སྤང་རི་ཤ་བ་དང་བཅས་པའི་རི་མོ་ཡོད། ཐེག་ཚེ། དེབ་ཚེ། རྡོ་ཚེ་གསུམ་ནི་ཕལ་དཀར་སྟེ། རི་མོ་མེད་པའམ། མེ་ཏོག་ལ་སོགས་སྣ་ཚོགས་ཡོད།
ཇ་དང་དཀར་ཡོལ་གྱི་སྔོན་མ་དེ་ནས་བྱུང་བར་བྱེད་དོ། །རྒྱལ་པོ་འདིའི་རིང་ལ་བོད་མ་ཡིན་པའི་འཇང་ཡུལ་ལ་

སོགས་རྒྱལ་ཁམས་མང་པོ་འོག་ཏུ་བཅུག མངའ་ཐང་ཆེ་བར་བྱུང་། དགུང་ལོ་ཉི་ཤུ་རྩ་དགུ་པ་ལ་འཇང་ཡུལ་དུ་འདས། སྤུར་གཉེར་ལྕོག་གྲུ་ཁུང་ཁྲི་ཞེས་བྱ་བས་བྱས་སོ། །འཕྲུལ་རྒྱལ་བང་སོ་མང་སྲོང་གཡོན་ན་ཡོད།
མིང་ནི་སེང་གེས་བརྩིགས་པ་ཅན་ནོ་སྐད། །བང་སོ་འདི་ཉིད་ལྕགས་རིས་བསྐོར་ནས་ཡོད། །དེ་ནི་ཧོར་གྱི་མི་སྡེས་བཅིགས་སོ་སྐད། །དེར་རྗེ་དང་མཆིམས་བཟའ་བཙན་ལ་མེ་ཏོག་གི་སྲས། ཁྲི་ལྡེ་གཙུག་བརྟན་མེས་ཨག་ཚོམ་དུ་གྲགས་པ་དེ།
ལྕགས་ཕོ་འབྲུག་ལོ་ཕོ་བྲང་ལྡན་དཀར་དུ་འཁྲུངས། དེའི་ལོ་གཞུག་ལ་ཡབ་འདས། སྲིད་བཟུང་བློན་པོ་སྦ་སྐྱེས་བཟང་སྟོང་བཙན་དང་། མཆིམས་རྒྱལ་གཟུགས། སྐྱི་ཤོ་ཏིང་འགྲོ་ཆུ་བཟང་ཧོར་མང་གསུམ་གི་བྱས།
དེ་ཡང་མེས་སྲོང་བཙན་གྱི་ལུང་བསྟན། ཞལ་ཆེམས་སུ་བཞག་པ་དེ་ང་ཡིན་སྙམ་དུ་དགོངས་ནས། སློབ་དཔོན་སངས་རྒྱས་གསང་བ་དང་། སངས་རྒྱས་ཞི་བ་སྤྱན་དྲངས། ཐེག་ཆེན་གྱི་མདོ་ལྔ་དང་།
དེ་བཞུགས་པའི་བྲག་དམར་མགྲིན་བཟང་། བྲག་དམར་ཀ་ཆུ། ལྷ་ས་འཁར་བྲགའཕྱིང་བུ་ནམ་རལ། མ་ས་གོང་དང་། ལྷ་ཁང་ལྔ་བཞེངས། རྒྱ་ནག་ཀེ་ཤང་ནས་མདོ་གསེར་འོད་དམ་པ་དང་། མདོ་ལས་རྣམ་འབྱེད་བསྒྱུར།
བི་ཇི་ཙན་པ་ཤི་ལས། སྨན་དཔྱད་བསྒྱུར། འདིའི་རིང་ལ་ཕོ་བྲང་འཕྱིང་ང་སྟག་རྩེ་ནས་གཡུ་རྡོག་ཆེན་པོ་གཅིག་རྙེད་དོ། །དེས་བཙུན་མོ་འཇང་བཟའ་ཁྲི་བཙུན་ཁབ་ཏུ་བཞེས་པ་ལ༑ སྲས་ཤིན་ཏུ་མཚར་བ་གཅིག་བཙས་པ་ལས།
འཇང་ཚ་ལྷ་དབོན་དུ་བཏགས། དེའི་ཁབ་ཏུ་འོས་པ་བོད་ན་མེད་པས། རྒྱ་ནག་རྒྱ་རྗེ་ཝིང་འཇུང་ཞེར་གྱི་སྲས་མོ། ཀིམ་ཤིང་ཀོང་ཇོ་བླངས། ཀོང་ཇོ་མ་སླེབས་པ་ལ། གཉགས་ཁྲི་བཟང་འདོན་གྱི་བུ་མོ་མ་བླངས་པ་ལ་ཀོ་ལོང་བྱས་ནས།
འཇང་ཚ་གཉགས་ཀྱིས་

བཀྲོངས་སོ། ། ལྗང་ཚ་ལྷ་དབོན་བང་སོ་ཡབ་ཀྱི་མདུན། ཟླམ་པོར་བརྩིགས་ནས་ཡོད་སྐད་དོ། ། དེར་ཡབ་དང་། ཀོང་ཇོ་འདུས་པའི་སྲས། ཁྲི་སྲོང་ལྡེ་བཙན་ནི། མེས་སྲོང་བཙན་སྒམ་པོ་འཁྲུངས་རྟིང་། ལོ་བརྒྱ་དང་བདུན་ཅུ་དོན་བཞི་སོང་བའི་ལྕགས་ཕོ་རྟ་ལོ་ལ།
བྲག་དམར་དུ་སྐུ་བལྟམས། ཡབ་ནི་དགུང་ལོ་དྲུག་ ཅུ་རྩ་གསུམ་པ་ལ་ཡ་འབྲག་སྦལ་ཚན་ཁར་འདས་སོ། །ཨག་ཚོམ་བང་སོ་མུ་ར་རི་ལ་བརྩིགས། གྲལ་ནི་འཕྲུལ་གྱི་རྒྱལ་པོའི་གཡོན་ན་ཡོད།
མིང་ནི་ལྷ་རི་གཙུག་ནམ་བྱ་བ་ལགས། ཁྲི་སྲོང་ལྡེ་བཙན་དགུང་ལོ་བཅུ་གསུམ་པ་ལ། ཡབ་འདས་ ཏེ། རྒྱལ་སྲིད་ལོ་བཞི་བཅུ་རྩ་གསུར་བཟུང་། འདི་ནི་འཕགས་པ་འཇམ་དཔལ་གྱི་སྤྲུལ་པར་གྲགས་ཞིང་།
འདིས་དམ་པའི་ཆོས་དར་ཞིང་རྒྱས་པར་མཛད་པའི་ཚུལ་ནི་བསམ་གྱིས་མི་ཁྱབ་པ། ཁྱད་པར་དེའི་དགུང་ལོ་འགའ་ཞིག་གི་བར་ལ། སྡིག་བློན་མ་ཤང་ཁྲོན་པ་སྐྱེས་ཀྱིས་གྲོས་སྟོན་ནས།
སྔར་ཕན་རྒྱལ་རྒྱུད་སྐུ་ཚེ་ཐུང་བ་ལ་སོགས་པ་རྣམས་ཆོས་ཁྲིམས་བྱས་པས་ལན་པ་ཡིན། ད་བར་ཆད་ཟློག་ཐབས་ལ་བོད་ཀྱི་ལུགས་བཞིན་སུས་མ་བྱས་པ་ལ་འཆད་པ་བྱེད་ཟེར་ནས། ལྷ་ཤཱཀྱ་མུ་ནེ་བྱེ་ཐེབས་སུ་བཅུག་པ་དང་།
མང་ཡུལ་དུ་སྐྱེལ་བ་དང་། དཀོན་གཉེར་ཧ་ཤང་རྒན་པོ་རྒྱ་ནག་ལ་བསྐྲོད་པ་དང་། འབངས་གུམ་པ་ལ་དགེ་རྩ་མི་གཏོང་བ་ལ་སོགས་པའི་ཁྲིམས་བུ་ཆུང་བཅས། བསྟན་པ་ལ་གནོད་པའི་བྱ་བ་མང་པོ་བྱས་འདུག་པ་ཐམས་ཅད་རྒྱལ་བུ་རྒྱལ་སར་སྟོན་འཕྲལ་ནས་བཀག
མ་ཞང་ཁྲོན་པ་སྐྱེས་གསོན་དུར་དུ་བཅུག ཇོ་བོ་མང་ཡུལ་ནས་གདན་དྲངས། དམ་ཆོས་དར་བར་བྱས་པ་དང་། བསམ་ཡས་ཀྱི་ལྷ་ཁང་བཞེངས་པར་འདོད་ནས། བོད་འབངས་རྣམས་ཤེད་གཅོག་པར་བྱ་བའི་ཕྱིར།
ཁྱེད་རྣམས་ཀྱི་ངས་འདོད་པའི་ལས།

གདམ་ག་བཞི་ཡོད་པས་འདི་རྣམས་གང་རུང་ཞིག་བྱེད་དམ། ལྷ་ཁང་ཞིག་བཞེངས་གསུང་པས། ལྷ་ཁང་བདམས་ནས། རྒྱལ་པོས་དགུང་ལོ་ཉི་ཤུ་རྩ་གཅིག་ལོན་ནས་སྟག་གི་ལོ་ལ་སྦ་ཡེ་ཤེས་དབང་པོ་འམ། དབའས་གསལ་སྣང་ལ་སོགས་རྣམས་ཟ་ཧོར་གྱི་ཡུལ་ནས།
མཁན་པོ་བོ་དྷི་ས་ཏྭ་སྤྱན་འདྲེན་པ་ལ་བཏང་། ཕེབས་ནས། བསམ་ཡས་གཙུག་ལག་ཁང་གི་རྨངས་བཏིང་བས། བོད་ཀྱི་ལྷ་སྲིན་རྣམས་ཕྲག་དོག་ཆེ་བར་བྱུང་ནས། དབའས་མང་པོ་རྗེ་དང་།
སེང་གྷོ་ལྷ་ལུང་གཉིས། ཨུ་རྒྱན་གྱི་སློབ་དཔོན་པདྨ་འབྱུང་གནས། བལ་ཡུལ་ཡང་ལེ་ཤོད་ཀྱི་བྲག་ཕུག་ནས་སྤྱན་འདྲེན་དུ་བཏང་། དམ་ཆེན་གྱིས་བསྐུལ་ནས། སློབ་དཔོན་མང་ཡུལ་ནས་ཚུར་འབྱོན་པ་དང་མཇལ།
བསུས་ནས་རྒྱལ་པོ་ཡོན་མཆོད་མཇལ་སར། སློབ་དཔོན་གྱིས་ང་ཆེ་ང་གཉན་གྱི་མགུར་གསུངས་པ། ཀླུ་རྒྱལ་མལ་གྲོ་པ་ལ་ཀླུ་གཏེར་བཅུག ལྷ་སྲིན་ཐམས་ཅད་དམ་ལ་བཏགས་ནས་ལྷ་ཁང་བཞེངས་པས། ཉིན་མོ་ལས་མཚན་མོ་མགྱོགས་པར་བརྩིགས།
ཟུར་ཕུད་དབུ་མཚལ་ཀླུ་ཡིས་ཤིང་ཕུལ། དེར་རྒྱ་གར་ཨོ་ཏན་ཏ་པུ་རིའི་གཙུག་ལག་ཁང་ལ་དཔེ་བླངས་ནས་བསམ་ཡས་དབུ་རྩེ་རིགས་གསུམ་རི་རབ་ཀྱི་ཚུལ་དུ་བྱས། ཁོར་ས་ཕྱི་ནང་རིམ་པ་བདུན་དུ་བྱས།
གླིང་ཆེན་པོ་བཞི། གླིང་ཕྲན་བགྱོད། ཉི་ཟླ་གཉིས་རྣམ་ས་ཀྱི་ལྷ་ཁང་ཐམས་ཅད། མདོ་རྒྱུད་སྡེ་སྣོད་གསུམ་དང་མཐུན་པར། ཕྱི་ལྕགས་རི་ཟུར་མངས་འཁོར་གདུགས་དང་བཅས་པ་རྒྱལ་པོས་བཀའ་གནང་ནས་བཞེངས།
བཙུན་མོ་དམ་པ་དཀར་རྒྱལ་མཚོ་མེ་ཏོག་སྒྲོན་གྱིས། ཁམས་གསུམ་ཟངས་ཁང་གླིང་། འབྲོ་བཟའ་བྱང་ཆུབ་སྒྲོན་གྱིས་དགེ་རྒྱས་བྱེ་མ་གླིང་། ཕོ་ཡོང་བཟའ་རྒྱལ་མོ་བཙུན་གྱིས།
བུ་ཚལ་གསེར་ཁང་གླིང་། ཡུམ་གྱིམ་ཤང་ཀོང་ཇོས། དམ་པའི་

ཤིང་ཁང་རྩེ་དགུ་བཞེངས། བློན་པོ་ཆེན་པོ་ཤུད་བུ་དཔལ་སེང་དང་། རྒྱལ་ཚ་ལྷ་སྩང་། སྟག་སྒྲ་ཀླུ་གོང་། མཆིམས་རྡོ་རྗེ་སྤྲེ་ཆུང་རྣམས་ཀྱིས་མཆོད་རྟེན་ཆེན་པོ་བཞི་བཞེངས། དེ་རྣམས་ཤིང་ཕོ་སྟག་ལོ་སྤྱིར་ཟླ་ར་བའི་ཚེས་བདུན།
སྐར་མ་རྒྱལ་ལ་འགྲམ་བཏིང་ནས། ལ་དྲུག་ལ་ཐམས་ཅད་འབྱོངས་ཏེ། ས་མོ་ལུག་ལ་མཁན་པོ་བོ་དྷི་ས་ཏྭ་དང་། སློབ་དཔོན་པདྨས་རབ་གནས་མངའ་གསོལ་མཛད་དུས་བྱང་ཆུབ་སེམས་བསྐྱེད་གླིང་གི་ལྷ་གཙོ་བོ་རྣམ་སྣང་ནམ་མཁའ་ལ་འཕགས་པ་ལ་སོགས།
ངོ་མཚར་བའི་རྣམ་འཕྲུལ་མང་དུ་བྱུང་བས། རྒྱལ་པོ་ཐུགས་རབ་ཏུ་མཉེས་ཤིང་། བློན་འབངས་ཐམས་ཅད་ངོ་མཚར་དད་མོས་ཚུགས་པར་གྱུར་ཏེ། དཔལ་གྱི་བསམ་ཡས་མི་འགྱུར་ལྷུན་གྱི་གྲུབ་པའི་གཙུག་ལག་ཁང་ཞེས་པར་མཚན་གསོལ།
རྒྱལ་པོས་རྗེའི་དགའ་གླུ་བཅུ་གསུམ་བྱ་བ་དང་། བློན་པོ་ཆེན་པོ་རྣམས་གྱི་སྐྱིད་པའི་དཔལ་དགུ་ལ་སོགས་པ་མི་རེས་བཀྲ་ཤིས་པའི་གླུ་རེ་བླངས།
བྲག་དམར་མཚོ་མོའི་མགུར། མེ་ཏོག་པད་སྡོང་རང་འཁྲུངས་ལོ་བཅུ་གསུམ་གྱི་བར་ལ་སྐྱིད་ཀྱི་བྲོ་མོ་ཆེ་བརྡུངས། དགའ་སྟོན་རྒྱ་ཆེན་པོ་བྱས། དེ་ནས་ལྷ་ཁང་རྣམས་ཀྱི་དཀོན་གཉེར་བྱེད་མཁན་དགོས་པ་བྱུང་ནས།
དེས་རྐེན་བྱས་ཡོན་མཆོད་བཀའ་བགྲོས་ཏེ། སྦ་གསལ་སྣང་དང་། དབའས་ཁྲི་བཞེར། བ་གོར་བཻ་རོ་ཙ་ན། ངན་ལམ་རྒྱལ་བ་མཆོག་དབྱངས། འཁོན་ཀླུ་ཡི་དབང་པོ་སྲུང་བ། རྨ་ཨ་ཙརྱ་རིན་ཆེན་མཆོག
གཙང་ལེགས་གྲུབ་རྣམས་ལ། བཙུན་པ་བྱར་རུང་མི་རུང་ཉམས་སད་པས། ཁྱད་པར་དུ་འཕགས་པ་བྱུང་བས། བོད་ཀྱི་བཙུན་པ་ལ་སྔ་བ་སད་མི་མི་བདུན་དུ་གྲགས་པ་བྱུང་། དེ་རྣམས་ལ་སྐ་བ་དཔལ་བརྩེགས་ལ་སོགས།
ལོ་ཙཱ་བ་བརྒྱ་རྩ་བརྒྱད་སློབ་ཏུ་བཅུག དེ་རྣམས་ལ་ཅོག་རོ་ཀླུའི་རྒྱལ་

མཚན་དང་། ཞང་བན་དེ་ཡེ་ཤེས་སྡེ་ལ་སོགས། ལོ་ཙཱ་བ་སྟོང་རྩ་བརྒྱད་སློབ་ཏུ་བཅུག་ནས། མཚན་ཉིད་ཀྱི་ཆོས་དར་བར་བྱས་ཤིང་། ལུག་ལོ་ལ་དགེ་འདུན་དེ་རྣམས་མཁན་པོའི་ཆོས་ལུགས་བཞིན་ཡོད་པར་སྨྲ་བའི་སྡེ་ཚུགས།
རྒྱ་གར་ནས་དབུ་མའི་དགེ་སློང་བཅུ་གཉིས་གདན་དྲངས་ནས། དབུ་མ་བྱེ་བྲག་ཏུ་སྨྲ་བའི་སྡེ་བཙུགས། དམ་ཆོས་དར་ཞིང་རྒྱས་པར་བྱས་ལ། ལོ་གཅིག་གི་བར་ལ་ཆོས་མང་པོ་བསྒྱུར་ཏེ། མཁན་པོའི་ཞལ་ནས་བོད་དུ་མུ་སྟེགས་མི་འབྱུང་གིས།
བསྟན་པ་འདི་ལ་གཉིས་སུ་གྱེས་ནས་རྩོད་པར་འགྱུར་ཏེ་མཐར་རྩོད་པ་ཕྱོགས་གཅིག་ཞི་བར་འགྱུར་རོ། །ཞེས་ལུང་བསྟན། དེར་རྟིང་མཁན་པོ་བོ་དྷི་ས་ཏྭའི་དབུ་ལ་ཆིབས་པའི་འཕྲ་ཕོག་ནས་མྱ་ངན་ལས་འདས།
སྤུར་བསམ་ཡས་ཧས་པོ་རིའི་རྩེ་ལ་མཆོད་རྟེན་བརྩིགས་ནས་བཞུགས་སོ། །སློབ་དཔོན་པདྨ་འབྱུང་གནས་ཀྱི་སྤྱིར་བོད་ཡུལ་དུ་མི་ལོ་ལྔ་བཅུ་རྩ་བཞི་བཞུགས་ཏེ།
ལྷ་ཀླུ་གདུག་པ་ཅན་ཐམས་ཅད་དམ་ལ་བཏགས། ས་གཞི་གནས་གངས་བྲག་མང་པོ་གནས་ཆེན་དུ་བྱིན་གྱིས་བརླབས། ཆོས་གཏེར་ནོར་གཏེར་བསམ་གྱིས་མི་ཁྱབ་པ་སྦས། གསང་སྔགས་ལ་ཡང་ལོ་ཙཱ་བ་སད་མི་མི་དྲུག་བྱ་བ་བྱུང་ཏེ།
གནུབས་ནམ་མཁའི་སྙིང་པོ། འདྲེ་རྒྱལ་བ་བློ་གྲོས། རུ་གོང་བིརྱ་རྩ། གྲུ་གུ་ཨུ་པེ་ཤ དཔལ་རླངས་ཀྱི་སེང་གེ ལང་གྲོ་དཀོན་མཆོག་སེང་གེ་རྣམས་ཀྱི་བློན་པོ་ལ་གསང་སྔགས་ཀྱི་ཆོས་སྐོར་མ་ལུས་པ་ཞུས་ཅིང་།
སྣ་ནམ་རྡོ་རྗེ་བདུད་འཇོམས། ལྕེ་ཀུ་ཀུ་ར་ཙ་ལ་སོགས་པའི། ལོ་ཙཱ་བྱས་ནས་གསང་སྔགས་ཀྱི་རྒྱུད་སྡེ་མང་པོ་གསུངས་པ་རྣམས་བསྒྱུར་ཏོ། །གཞན་ཡང་གཉགས་ཀུ་མཱ་ར་དང་། སོ་ཟུར་སྣུབས་གསུམ།
མཁན་པོ་རྡོ་རྗེ་རིན་ཆེན་ལ་སོགས། དཀྱིལ་འཁོར་བཅོ་བརྒྱད་དུ་གྲགས་པའི་སློབ་མ་གྲུབ་

ཐོབ་མང་དུ་སྤེལ། གསང་སྔགས་ཀྱི་བསྟན་པ་དར་བར་མཛད་ནས། ལྷོ་ནུབ་རྔ་ཡབ་གླིང་ལ་གཤེགས་ཏེ། ལྷ་སྲས་མུ་ནེ་[ཏིག]བཙན་པོས་ཐོག་དྲངས་བོད་ཀྱི་བློན་འབངས་མང་པོས་མང་ཡུལ་གུང་ཐང་གི་ལ་ཁར་སྐྱེལ་མ་བྱས།
ལ་ཐོག་ཏུ་པདྨ་བཀའ་ཆེམས་སུ་གྲགས་པའི་ཞལ་གདམས་གསུང་ནས། ཉི་མའི་འོད་ཟེར་ལཆིབས་ཏེ། ཟངས་མདོག་དཔལ་རིའི་གཞལ་ཡས་ཁང་དུ་བྱོན། ད་ལྟ་སྲིན་པོའི་ཁ་གནོན་མཛད་ཅིང་། འཆི་མེད་ཚེའི་རིག་འཛིན་བརྙེས་པའོ།
། ཡང་བོད་ཀྱི་དགེ་སློང་མི་ལྔ། ཚེ་འདི་ལ་སངས་རྒྱས་པའི་ཆོས་འཚོལ་དུ་རྒྱ་གར་ལ་བཏང་། བཻ་རོ་ཙ་ནས་ཆོས་ལོན་ནོ། །ཡང་ཚེ་གཅིག་ལ་འཚང་རྒྱ་བའི་ཆོས་འདོད་གསུང་ན་ས། རྒྱལ་པོ་ཨིནྡྲ་བོ་དྷིའི་མཆོད་གནས།
མཁས་པ་བི་མ་ལ་མི་ཏ་གདན་འདྲེན་པ་ལ། ཀ་ཅོག་གཉིས་དང་། རྨ་རིན་ཆེན་མཆོག་བཏང་། ཁ་ཆེའི་ཡུལ་དུ་མཇལ། བསུས་ནས་ཡོན་མཆོད་མཇལ་དུས་རྒྱལ་བློན་རྣམས་ལ། སློབ་དཔོན་འདི་ཕྱི་པ་གཅིག་ཡིན་པ་འདྲ་སྙམ་པའི་ལོག་ལྟ་བྱུང་བ་ལ།
ལྷ་རྣམ་སྣང་དང་། རྒྱལ་པོ་ལ་ཕྱག་འཚལ་གྲབས་བྱས་པས། ལོག་ལྟ་སེལ་དད་མོས་ཆེ་བར་བྱུང་ཅིང་། གདམས་པ་མང་དུ་ཞུས་སོ། །ཡང་རྒྱ་ནག་ཧ་ཤང་འདུལ་བ་ལ།
པཎྜི་ཏ་ཀ་མ་ལ་ཤཱི་ལ་གདན་དྲངས་ནས། རྩོད་དུ་བཅུག་པས་ཧ་ཤང་ཕམ་ནས། རྒྱ་ནག་ལ་བྲོས་སར་ལྷམ་ཡ་གཅིག་ལུས་པས། མ་འོངས་པའི་དུས་ཕྱི་མོར། བོད་དུ་ངའི་ལྟ་བ་འཛིན་པ་འགའ་རེ་ཡོང་བ་འདུག་ཟེར་རོ།
།སློབ་དཔོན་ཀ་མ་ལ་ཤཱི་ལས་སྒོམ་རིམ་གསུམ་བརྩམས་ནས་རྒྱལ་པོ་ལ་ཕུལ། གང་ཟག་ལས་དག་པ་རྣམས་ནི། ཀ་མ་ལ་ཤཱི་ལའི་ཆོས་ལུགས་དང་། ལྟ་བ་ལ་ཞུགས་པའོ། །ཡང་སིང་གྷ་ལའི་བློ་དཔོན་དྷ་ན་ཤཱི་ལ་སོགས།
པཎྜི་ཏ་མཁས་པ་མང་པོ་གདན་དྲངས་ནས།

རང་རང་གི་ཡུལ་སྐད་དང་མཐུན་པའི་བསྟན་བཅོས་གསུང་ཚད་ཐམས་ཅད། མཁས་པ་བཻ་རོ་ཙ་ན། ཀ་ཅོག་ཞང་གསུམ་ལ་སོགས། རྒྱ་བོད་ཀྱི་ལོ་ཙཱ་བ་རྣམས་ཀྱི་རིམ་པར་བསྒྱུར། མདོ་རྒྱུད་མན་ངག་འཆད་ཉན་སྒོམ་སྒྲུབ་ཀྱི་བསྟན་པ་ཉི་མོ་ལྟར་གསལ་བར་མཛད་ཅིང་།
ཡང་ཡ་རབས་ཀྱི་སྐྱེ་བོ་ཕོ་མོ་བརྒྱ་བཞི་བཅུ་རྩ་གཉིས་དུས་གཅིག་ལ་རབ་ཏུ་བྱུང་ཏེ། ཤར་དུ་དགའ་ལྡན་ལྷ་ཕུག ལྷོར་སྟག་ཚང་སེང་གེ་ཕུག ནུབ་ཏུ་བྲག་དམར་པོ་ཐོན།
བྱང་དུ་ཨརྱ་པ་ལོའི་ཕུག་དང་བཞིར་སྒོམ་གྲྭ་ཆེན་པོ་ཡང་བཙུགས། མཁས་གྲུབ་ཆེན་པོ་བཞིའི་རྩེ་གཅིག་གི་སྒྲུབ་པ་མཛད་ཅིང་བསྐྱངས་སོ། །ཡང་ཇོ་མོ་འབྲོ་བཟའ་བྱང་ཆུབ་སྒྲོན་གྱི་སྐུ་ཚེའི་སྨད་ལ་གཡས་རུ་སྨད་ཀྱི་ལྷ་ཁང་དང་རྒྱལ་བུ་མུ་ཏིག་བཙན་པོས།
ཤངས་སུ་མཚལ་གྱི་ལྷ་ཁང་། ཇོ་མོ་དཀར་རྒྱལ་མཚོ་མེ་ཏོག་སྒྲོན་གྱིས། སྐུ་ཚེའི་སྨད་ལ་དཔལ་ཆུ་བོ་རིའི་ལྷ་ཁང་བཞེངས། མཆིམས་བཟའ་ལྷ་མོ་བཙན་དང་།
མཁར་ཆེན་བཟའ་མཚོ་རྒྱལ་གཉིས་ཀྱི་སྒྲུབ་པ་མཛད་པས། ལྷ་ཁང་ཕྱག་རྗེས་མེད་དོ། །སྦ་ཡེ་ཤེས་དབང་པོ་ལ་སོགས་ཆོས་བློན་རྣམས་ཀྱི་ཡང་ལྷ་ཁང་མང་དུ་བཞེངས་སོ། །ཆོས་རྒྱལ་དེའི་རིང་ལ་གསོ་བྱེད་སྨན་གྱི་རིག་པ་ཡང་དར་བར་མཛད་ལ།
དེ་ཡང་བོད་དུ་སྨན་དཔྱད་བསྒྱུར་བའི་དུས་གསུམ་བྱུང་ནི། དང་པོ་ཆོས་རྒྱལ་སྲོང་བཙན་སྒམ་པོའི་རིང་ལ། གསོ་བ་རིག་པའི་དབུ་བརྙེས། ལྷ་སྲས་ཁྲི་སྲོང་ལྡེ་བཙན་གྱི་རིང་ལ།
སྲོལ་གཏོད། ལྷ་བླ་མ་བྱང་ཆུབ་འོད་ཀྱི་རིང་ལ་སྨན་དར་ཞིང་རྒྱས་པར་མཛད་ཟེར་ལ། ཆོས་རྒྱལ་ཁྲི་སྲོང་ལྡེ་བཙན་གྱི་བཀའ་གནང་། ལོ་ཙཱ་བ་བཻ་རོ་ཙ་ནས་ཕྱོགས་ཐམས་ཅད་ཀྱི་སྨན་པ་སྤྱན་དྲངས་ནས།
རྒྱ་གར་ཤནྟི་གར་བྷ་ལ་སོགས་ཀྱིས་བོད་དུ་བསྒྱུར་ནས། སྤྱིར་སྨན་པ་ལ་མཁས་པར་གྲགས་པ་དགུ་བཅུ་རྩ་

གཉིས་བྱུང་། དེའི་ནང་ནས་དར་བྱེད་ཀུན་ཏུ་གྲགས་པའི་སྨན་པ་བཞི་བཅུ་རྩ་ལྔ།ཁྱད་པར་རྒྱལ་པོའི་བླ་སྨན་དུ་བསྐོས་པ་དགུ་ནི། སྟོད་ན་བི་ཇི་ཆེ་རྫི་འུག་པ་གསུམ། བར་ན་མི་ཉག་བྲང་ཏི་གཡུ་ཐོག་གསུམ་སྨད་ན་གཉའ་དང་འཐབ་ཞི་སྟོད་དང་གསུམ།
།ཞེས་བྱ་བའི་དྲང་སྲོང་སྤྲུལ་པ་མཁས་བཙུན་ལྡན་པའི་སྨན་པ་རིམ་པར་བྱུང་སྟེ། རྒྱལ་པོའི་ལུང་གིས། ང་ནི་ཀུན་གྱི་ལྷ་ཡིན་ལ། །འདི་དག་ང་ཡི་རྗེ་ཡིན་པས།
།ཀུན་གྱི་ལྷ་རྗེར་མཚན་གསོལ་ལ། །མཆོད་ཅིང་བཀུར་སྟིའི་གནས་སུ་བསྟན། །གསུངས་པའི་འཕྲིན་གྱི་དྲིལ་བསྒྲགས་སོ། །རྗེ་དེའི་བློན་པོ་ནི། མགོས་ཁྲི་བཟང་ཡབ་ལྷག་དབས་རྒྱལ་ཏོ་རེ། ཁྲི་གསུམ་རྗེས་སྟག་སྣ།
གཉགས་སྟག་བཙན་ལྡོང་གཟིགས་ལ་སོགས་པས། མཛངས་ཀྱི་ལས་ཐབས་བྱས། ཞང་རྗེ་རྒྱལ་གཟིགས་དང་། སྟག་སྒྲ་ཀླུ་གོང་གིས་ཕྱི་དགྲ་བཏུལ། རྒྱའི་བཀྲ་ཤིས་ཁྲི་སྒོ་ཕབ་པ་ལ་སོགས་ཀྱི་ལོ་རྒྱུས་ཕྱིས་རྡོ་རིང་ལ་ཡོད་དོ།
ཁྲི་གསུམ་རྗེ་སྟག་སྣས། རྒྱ་དང་གྲུ་གུ འཇང་གསུམ་གྱི་མོལ་འདུམ་བྱས། རྒྱ་བོད་མཚམས་སུ་བོད་ཀྱི་དཔའ་བོ་མི་དགུའི་འགོ་བྱས། སྐྱེ་འདུས་ཀྱི་དམག་དཔུང་སོ་ཁ་སྲུང་བ་ལ་བཞག་པས།
བཀའ་མ་ལོག་ཟེར་བའི་བོད་འབྲོག་གི་སྡེ་མང་པོ་ཆགས་པས། མཐའ་དམག་བོད་དུ་མི་འཇུག་པ་སོགས། སྤྲུལ་པའི་ཆོས་རྒྱལ་ཆེན་པོ་འདི་ནི། རྒྱུ་མཚན་དུ་མའི་སྒོ་ནས། བོད་ལ་བཀའ་དྲིན་ཤིན་དུ་ཆེའོ།
།འདིའི་དགུང་ལོ་ལྔ་བཅུ་རྩ་དྲུག་བཞེས་པ། ཤིང་མོ་གླང་གི་ལོ་ལ་ཟུར་མཁར་དུ་སྐུ་གཤེགས་སོ། །ཁྲི་སྲོང་ལྡེ་བཙན་བང་སོ་མུ་ར་རི་ལ་ཡོད། །མིང་ནི་འཁྲུལ་རི་གཙུག་སྣང་བྱ་བ་ཡིན། །བང་སོ་ཕྱི་རྒྱ་ཅན་ཞེས་བྱ་བར་གྲགས།
།འདིའི་རྩ་ན་རྡོ་རིང་ཡི་གེ་བྲིས་པ་ཞིག་ཀྱང་ཡོད། རྗེ་དེ་དང་། ཚེ་ཡོང་བཟའ་དཀར་རྒྱལ་མེ་ཏོག་སྒྲོན་གྱི་

སྲས་བཞི་ལ། གཅེན་མུ་ཁྲི་བཙན་པོ་སྐུ་གཞོན་ནུ་ལ་གཤེགས་ནས་བང་སོ་མེད་དོ། །དེ་འོག་མུ་ནེ་བཙན་པོ་ཆུ་ཕོ་སྟག་ལ་བྲག་དམར་དུ་འཁྲུངས། ལོ་གཅིག་ཟླ་དགུ་རྒྱལ་ས་བཟུང། ཡབ་ཀྱི་དུས་མཆོད་ལ། ཚུལ་འཇུག་གིས་ཟླ་བ་ལ་བསམ་ཡས་སུ་མདོ་སྡེ་མཆོད་པ་དང་།
ཆོ་འཕྲུལ་ཟླ་བ་ལ་འདུལ་བའི་མཆོད་པ་བཙུགས།། བོད་འབངས་བྱིན་པོའི་དབུལ་ཕྱུག་ཐེང་གསུམ་སྙོམས་ཀྱང་། རང་རང་གི་སྦྱིན་ཤུགས་ཡིན་པར་དགོངས། མངོན་པའི་མཆོད་པ་འཛུགས་རྩིས་ལ་སོགས།
ཁྲིམས་གཉིས་དར་བར་མཛད་པའི་དགོངས་པ་ཡོད་ནའང་། དགུང་ལོ་ཉི་ཤུ་རྩ་དགུ་པ་ལ་དུག་གིས་བཀྲོངས་སོ། །འཁྲུལ་ཆེན་མུ་ནེ་བཙན་པོའི་བང་སོ་ནི། །ཨག་ཚོམ་བང་སོའི་མདུན་ངོས་གཡས་ན་ཡོད།
།མིང་ནི་ལྷ་རི་ལྡེམ་བུ་བྱ་བ་ཡིན། ། དེའི་འོག་མུ་ཏིག[རུག]བཙན་པོས། ཞང་རྒྱ་ཚ་ལྷ་སྣང་བསད་པས། དེ་ཚང་གི་གཡོ་ཐབས་ཀྱི་བཀྲོངས་སོ། །མུ་ཏིག་[རུག]བཙན་པོའི་བང་སོ་དོན་མཁར་མདའ་ན་ཡོད།
།མིང་ནི་སྐྱ་རེངས་ལྡེམ་པ་ལགས་སོ་སྐད། །གཅུང་པོ་ཁྲི་ལྡེ་སྲོང་བཙན། ཤིང་ཕོ་འབྲུག་ལ་བྲག་དམར་དུ་འཁྲུངས། ལོ་བཞི་པ་ལ་བཙན་པོ་འདས་ནས། ཁོང་ལ་རྒྱལ་སྲིད་བསྐོས་པའི་ཉམས་སད་པའི་ཕྱིར།
ཁྲི་སྟེང་དུ་བཞུགས། དབུ་ལ་ནོར་བུའི་གཙུག་རྒྱན་གསོལ་བས། ལྗིད་མ་ཐེག་པར་མཇིང་པ་ཡོན་ཙམ་བྱུང་ནའང་། བཀྲ་ཤིས་པའི་རྟགས་མང་དུ་བྱུང་བས། སད་ན་ལེགས་མཇིང་ཡོན་ཞེས་པའི་མཚན་ཆགས།
རྒྱལ་སྲིད་ལོ་སུམ་ཅུ་རྩ་གཉིས་བཟུང་། བློན་པོ་ས་མང་རྗེ་ལྡང་ལྡོང་དང་། སྒྲ་རྒྱལ་མཚོན་སྐོང་གི་བྱས།པཎྜི་ཏ་བི་མ་ལ་མི་ཏྲ་དང་། ཀ་མ་ལ་ཤཱི་ལ། ཛྙཱ་ན་སེ་ན། བལ་པོ་ཧཱུཾ་ཀ་ར་རྣམས་སྤྱན་དྲངས།
ལོ་ཙཱ་བ་འཁོན་ཀླུའི་དབང་པོ་སྲུང་བ་ལ་སོགས་པ་རྣམས་ཀྱི་སྔར་

སྐད་སྣ་ཚོགས་ཀྱི་བསྒྱུར་བའི་ཆོས་ཐམས་ཅད། རྒྱ་གར་བསྟན་པའི་འབྱུང་ཁུངས་ཡིན་པས། རྒྱ་གར་གྱི་སྐད་ཞེ་གཅིག་ཏུ་བསྒྱུར། བོད་སྐད་གསར་བཅད་ཀྱི་གཏན་ལ་ཕབ། སྔ་སོའི་ཡབ་མེས་རིམ་པས་ལྷ་ཁང་མང་དུ་བཞེངས་འདུག
གི་ངས་ནི་འཛམ་བུའི་གླིང་དུ་ཆེ་ཚད་ཐུབ་པའི་ལྷ་ཁང་ཞིག་བཞེངས་པར་འདོད་པས། ཉི་མ་ཙམ་དང་ཟླ་བ་ཙམ་དང་། སྐར་ཆེན་གྱི་ཚད་ཙམ་བཞེངས་པས། ས་དམིགས་ཚོལ་ཅིག་གསུངས་པ་ལ་བློན་འབངས་བྱིངས་པོའི་བློ་ལ་མ་ཆུད་དེ།
ཆུ་དང་བྲག་གི་བཀག་ནས་དེ་འདྲ་ཤོང་ས་བོད་ཡུལ་ན་ནི་མི་བདོག་ཟེར་བ་རིམ་པར་ཞུས་པས། འོ་ན་སྐར་མ་ཆུང་ཤོས་ཀྱི་ཚད་རྒྱང་གྲགས་ཡིན་ཟེར་བ་དེ་ཙམ་ཞིག་བཞེངས་སོ་གསུངས་ནས།
སྐར་ཆུང་རྡོ་རྗེ་དབྱིངས་གྱི་ལྷ་ཁང་བཞེངས། རབ་བྱུང་ཐམས་ཅད་ཀྱི་འཚོ་བ་སྦྱར། ལྷ་ས་དང་བསམ་ཡས་ལ་སོགས་སུ་བཤད་གྲྭ་བཅུ་གཉིས། ཡེར་པ་དང་མཆིམས་ཕུ་ལ་སོགས་སུ་སྒོམ་གྲྭ་བཅུ་གཉིས་བཙུགས།
སྟངས་འབུལ་འབུལ་དྲུག་སེམས་ཕྱོགས་གཉིས་སུ་བྱས་ནས་དམ་ཆོས་དར་ཞིང་རྒྱས་པར་མཛད། ལྷ་སའི་ཁྱམ་ཕྲ་བཟོས། དགུང་ལོ་ལྔ་བཅུ་རྩ་བཞི་པ་མེ་མོ་བྱ་ལོ་ལ་སྦྲགས་ཀྱི་ཕུར་འདས་སོ། །རྒྱལ་ཆེན་བང་སོ་འཕྲུལ་རྒྱལ་མདོ་ན་ཡོད།
།ཡུམ་གྱི་ཆབ་གང་སྐོང་པས་ནང་གི་མཐོང་། །མིང་ནི་རྒྱལ་ཆེན་འཕྲུལ་རིགས་ལགས་སོ་སྐད། །དེའི་མདུན་ན་ཡི་གེ་ཡིག་ཚང་བྲིས་པའི་རྡོ་རིང་ཞིག་ཀྱང་ཡོད་དོ། །	རྗེ་དེ་དང་འབྲོ་བཟའ་མང་པོ་རྗེའི་སྲས་ལྔ་ལ།
གཙང་མ། དར་མ། རལ་པ་ཅན། ལྷུན་རྗེ། ལྷུན་གྲུབ་རྣམས་ལས། གཙང་མ་ཆོས་ལ་དགའ་ཆེས། དར་མ་སྡིག་ལ་དགའ་ཆེས་པས་རྒྱལ་སར་མ་བསྐོས། ལྷུན་རྗེ་ལྷུན་གྲུབ་གཉིས་གཞོན་ནུ་ལ་འདས་པས་བང་སོ་མེད་དོ།
།

བར་པ་རལ་པ་ཅན་ནི་མེས་ཁྲི་སྲོང་ལྡེ་བཙན་འཁྲུངས་ནས། ལོ་བདུན་ཅུ་དོན་དྲུག་སོང་བའི། མེ་ཕོ་ཁྱི་ལོ་ལ་འུ་ཤང་རྡོར་སྐུ་འཁྲུངས་ལོ་བཅུ་གཉིས་པའི་དུས་བློན་པོ་རྣམས་གྲོས་བྱས་ནས། རྒྱལ་སར་བསྐོས་སྲིད་ལོ་ཉི་ཤུ་རྩ་བཞིའི་བར་ལ་བཟུང་།
བླན་པོ་བྲན་ཁ་དཔལ་ཡོན་དང་། འབྲོ་ཁྲི་བཟུང་རམས་ཤགས། འདྲེ་ཁྲི་རྗེ་སྟག་སྣང་གསུམ་གྱི་བྱས། རྒྱ་གར་གྱི་མཁན་པོ་ཛི་ན་མི་ཏྲ་དང་། སུ་ལནྡྲ་བོ་དེ་པྲ་ཛྙ་དྷེ་བ།
ཤིནྟིང་གར་བྷ་རྣམས་སྤྱན་དྲངས། ལོ་ཙཱ་བ་བན་དེ་ཡེ་ཤེས་སྡེ་ལ་སོགས་པ་མང་པོས་དག་ཐེར་ལེགས་པར་མཛད། སྔར་མ་བསྒྱུར་བ་རྣམས་ཀྱང་བསྒྱུར། འུ་ཤང་རྡོར་དཔལ་དཔེ་མེད་བཀྲ་ཤིས་དགེ་འཕེལ་གྱི་གཙུག་ལག་ཁང་རྒྱ་ཕིབས་དགུ་བརྩེགས་ཁྱུང་ནམ་མཁའ་ལྡིང་བ་འདྲ་བ་བཞེངས།
ཡབ་མེས་ཀྱི་གཙུག་ལག་ཁང་བཞེངས་པར་དམ་བཅས་ནས། མ་འབྱོངས་པ་རྣམས་གསོས། རྒྱ་ནག་རི་བོ་རྩེ་ལྔར་ལྷ་ཁང་དང་། ཤ་ཆུ་སྡོང་བཙན་གྱི་མཚོ་དཀྱིལ་དུ།
ལྕགས་ཀྱི་སྡོང་པོའི་སྟེང་དུ། སངས་རྒྱས་སྟོང་གི་ལྷ་ཁང་དང་། གླང་ཡུལ་དུ། རིང་པོ་གསུམ་པར། སླེའུ་འཕྲུལ་གྱི་ཀྲེའི་དང་འོག་ཏུ། ཀ་བྲག་དཀོན་མཆོག་འབྱུང་གནས།
འོ་དུ་བྱམས་ཆེན་ལྷ་ཁང་། ཉང་རོ་རྩིག་སྣ་གསར་དུ་ལྷ་ཁང་ཁྲབ་སྒོ་ཅན་རྣམས་བཞེངས། བཙུན་མོ་ཅོག་རོ་བཟའ་དཔལ་གྱི་ངང་ཚུལ་ལས། བཙན་ཐང་གཡུའི་ལྷ་ཁང་དང་། ཉ་བཟའ་མཆོག་ལྷ་མོས། སྨོན་འགྲོ་སྟག་མཚལ་གྱི་ལྷ་ཁང་བཞེངས།
གཅེན་དར་མས་འདྲེའི་ལྷ་ཁང་དང་། དེའི་གཅེན་མོ་བཙན་པོ་འཕན་གྱི། ཡར་ཀླུངས་སུ་དཔག་བསམ་ལྗོན་ཤིང་དང་། ཕུག་པོ་ཆེའི་ལྷ་ཁང་དང་། མཁས་བཙུན་སྔགས་པ་དང་། བཙུན་ཆེན་རྣམས་ཀྱི།
བྲག་ལྷ་མགོན་པོ་དང་། ཡེར་པ་ཡང་གཡན་དང་། ཉང་ཏིང་འཛིན་བཞིའི་ལྷ་ཁང་དང་། བྲན་ཀ་དཔལ་

ཡོན་གྱི་གཡས་མཚལ་དང་། དམ་ཡུལ་མེ་ལོང་ཐང་། ཀ་བ་དཔལ་བརྩེགས་ཀྱིས་ཀ་བ་ཡུལ་སྣ། ཚེ་སྤོངས་སྟག་བཟང་རབ་མདོས། སྟོང་ལུང་ལྷག་མ། ཚེ་སྤོངས་ལྷ་བཟང་ཀླུ་དཔལ་གྱིས། བོ་དོང་བྱ་རྒོད་ཤོང་ཀྱི་ལྷ་ཁང་རྣམས་བཞེངས་སོ།
།ལར་ནི་འདི་ཡན་ལ་བོད་ཀྱི་རྒྱལ་བློན་རྣམས་ཀྱི་རྒྱ་བོད་དུ། གཙུག་ལག་ཁང་སྟོང་རྩ་བརྒྱད་བཞེངས་པར་འདོད་དོ། །ཆོས་རྒྱལ་དེ་ནི་སྔོན་སངས་རྒྱས་ཀྱིས་ལུང་བསྟན་པར་བྱེད་ཅིང་།
ཕྱག་ན་རྡོ་རྗེའི་སྤྲུལ་པར་གྲགས། འཕྲིན་ལས་ཀྱི་གཙོ་བོ་དམ་ཆོས་ལ་སྤྱོད། དཀོན་མཆོག་མཆོད། ཚོགས་གཉིས་ཀྱི་ནོར་གསོག རྒྱལ་ཁྲིམས་ཆོས་བཞིན་དུ་སྐྱོང་། རབ་ཏུ་བྱུང་བ་རེ་རེ་ལ། འབངས་མི་ཁྱིམ་བདུན་བདུན་ཕུལ།
འཚོ་བ་སྦྱར་བཀུར་སྟི་དང་ཕུད་དུད་བགྱིས། བསྟན་པའི་གཤེད་དང་། མངའ་ཐང་སྐྱེད་ཡབ་མེས་ཀྱི་རིང་ལ་ཆབ་འོག་ཏུ་མ་ཆུད་པའི། ཤར་ཕྱོགས་རྒྱ་ནག་པོ་དབང་དུ་འདུས། སྤོ་ལོན་ཤན་དར་དཀར་གྱིས་ཡོལ་བ་བཀྲམས་པ་འདྲ་བ་ལ་གཏུགས།
ནུབ་ཕྱོགས་སྟག་གཟིག་གི་སོ་མཚམས། སྟག་ཤ་དུང་གི་སྒོ་མོ་འདྲ་བ་དང་། བྱང་ཕྱོགས་ཧོར་གྱི་སོ་མཚམས། བྱེ་མ་རྐང་རིང་ཉ་ཡི་རྒྱབ་འདྲ་བ་དང་། ལྷོ་ཕྱོགས་མོན་ལྟ་ལ་ཝ་ཏའི་ཤེལ་གྱི་དུམ་བུ་འདྲ་བ།
དེ་རྣམས་ལ་གཏུགས་ཤིང་འཛམ་བུ་གླིང་གི་སུམ་གཉིས་དབང་དུ་འདུས་པར་བྱེད་དོ། །བོད་རྒྱལ་པོའི་མངའ་ཐང་ཆེ་ཤོས་ལ་བྱུང་བར་གདའོ། །དེའི་དུས་ཙ་ན་ཁྱིམ་ནི་བག་གྲོ།
མི་ནི་ཁོང་དལ། ཕྱུགས་ནི་ལོ་དང་ཟླ་བ་ན་སྡུད། མི་ཉལ་ཉི་མ་ཀློང་། འབྲི་ཡན་སྣ་མེད། རྟ་ཡན་སྒྲོག་མེད། སྒོ་ལ་ཁྱི་མེད། རྗེ་བྱམས་འབངས་གུས། གྲོགས་གཞུང་བཟང་། གཉེན་ཤ་ཚ། ཕོ་ནི་དཔའ།
མོ་ནི་མཛངས་ལ་ཆས་བཟང་། བོད་འབངས་བྱིངས་པོ་བདེ་སྐྱིད་ལ་ལོངས་སྤྱོད། སངས་རྒྱས་ཀྱི་བསྟན་པ་ཆེས་དར་

ཞིང་རྒྱས་པར་མཛད་པ་ན། སྐུ་དྲིན་ཤིན་ཏུ་ཆེའོ། །འདི་ཡན་ཆོད་ལ་སྐྱིད་པའི་གདུང་རབས་ཕྱེད་དང་བཅུ་དང་། ཤིན་ཏུ་སྐྱིད་པའི་གདུང་རབས་ཕྱེད་དང་ལྔ་ཟེར་རོ། །ཕྱེད་པོ་ནི་ཆོས་རྒྱལ་སྲོང་བཙན་སྒམ་པོ་དང་།
མེས་ཨག་ཚོམ་གྱི་སྲས་གཞོན་ནུ་ལ་འདས་ནས། རྒྱལ་སྲིད་བསྐྱར་ཡ་རེ་བཟུང་བ་ལ་ཟེར་རོ། །	དེར་རྟིང་ནག་པོའི་ཕྱོགས་དར་ཏུ་ཉེ་བ་དང་། བོད་སྤྱི་མཐུན་གྱི་བསོད་ནམས་འགྲིབས་པས། རྗེ་ལ་བཙུན་མོ།
ཅོག་རོ་བཟའ་དཔལ་གྱི་ངང་ཚུལ་མ་དང་། མཆིམས་བཟའ་སྐར་རྒྱལ། སྣ་ནམ་བཟའ་མང་མོ་ཁོང་ལེགས། ཉང་བཟའ་མཆོག་གི་ལྷ་མོ། ཚེ་སྤོང་བཟའ་མཐོར་རྒྱལ་མ་དང་ལྔ་ཡོད་ཀྱང་སྲིད་མ་ཟིན། རྒྱལ་པོའང་ཧ་ཅང་ཆོས་ལ་དད་ཆེས་པས།
སྦ་སྟག་སྣ་ལ་སོགས་སྡིག་བློན་རྣམས་ཀྱི་བན་ཆེན་པོ་བཀུམས། ལྷ་སྲས་གཙང་མ་གྲོ་མོར་སྤྱུགས། བཙུན་མོ་དམ་པ་དང་། བྲན་ཁ་དཔལ་ཡོན་ཉེས་མེད་ལ་སྐྱོན་ཕབ། རྒྱལ་པོ་ཉིད་ཀྱང་དགུང་ལ་སོ་དྲུག་པ་ཤིང་མོ་བྱ་ལ།
ཅོག་རོ་ལེགས་སྒྲ་དང་། ལྷ་གདོང་གཙང་གི་མང་གྲོ་ཞང་གི་ལྷ་ཁང་གི་རྡོ་སྐས་ལ་ཙུད་ [བཞུད]པའི་ཚེ། རལ་གྲིས་བཙབས་ནས་བཀྲོངས་སོ། །ཁུ་ཆེན་རལ་པ་ཅན་གྱི་བང་སོ་ནི།
དོན་མཁར་མདའི་གཡོན་གྱི་ཕྱོགས་ན་ཡོད། མིང་ནི་ཁྲི་སྟེང་རྨང་རི་ལེགས་སོ་སྐད། དེའི་རྩ་ན་རྡོ་རིང་ཡི་གེ་མེད་པ་ཞིག་ཀྱང་ཡོད། ད་དེ་ལྟར་ན་རྒྱལ་པོ་ལ་སྲས་མེད། ལྷ་ཁང་ལ་མངའ་གསོལ་བ་མེད།
རྡོ་རིང་ལ་ཡི་གེ་མེད་ཟེར། དེ་ཡན་ཆད་ལ་མུ་ནེ་བཙན་པོ་ཐེ་བའི། རྒྱལ་སར་བཞུགས་པ་བཞི་ཅུ་རྩ་གཉིས་བྱུང་ངོ་། །རྗེ་འབངས་སྐྱིད་པའི་ཉི་མ་འདེ་བའི་དུས་ཡིན་ནོ། །གཅེན་པོ་གླང་དར་མ་ཆུ་མོ་ལུག་ལོ་བ་ཡིན།
སོ་དགུ་ལོན་པའི་དུས་ན་ཁྲི་རལ་བཀྲོངས་ནས། ཁོང་པས་རྒྱལ་སྲིད་བཟུང་། ལོ་

གཉིས་རྒྱལ་པོ་ཚུལ་བཞིན་བཟུང་། ཆུ་མོ་ཕག་གི་ལོ་གཞུག་ནས་ཐུགས་ལ་གདོན་གསོལ་བ་དང་། བློན་པོ་རྒྱལ་ཏོ་རེ། སྟག་སྣ་ཅན་ལ་སོགས་སྡིག་ལ་དགའ་བ་རྣམས་ཀྱི་བསྒྱུར་ནས། སྔར་ནུ་བོ་ལ་རྒྱལ་སྲིད་བསྐོས་པའི་སྙིང་གནད་བྱས།
བོད་དུ་སངས་རྒྱས་ཀྱི་བསྟན་པ་བསྣུབས། ལོ་ཕྱེད་དང་བཞིར་སྡིག་རྒྱལ་ཁོ་ན་བྱས། ལོ་ཞེ་བཞི་པ་མེ་ཕོ་སྟག་ལོའི་དུས། ཡེར་པའི་ལྷ་རི་སྙིང་པོ་ན། ལྷ་ལུང་དཔལ་གྱི་རྡོ་རྗེ་གབ་ནས་རྩེ་གཅིག་ཏུ་སྒྲུབ་པ་ལ་ཡོད་པ།
ལྷ་མོ་ནག་མོས་བསྐུལ་ནས། ལྷ་སའི་རྡོ་རིང་རྩ་རུ། ལྷ་ལུང་དཔལ་གྱི་རྡོ་རྗེ་རྒྱལ་པོ་བཀྲོངས་ནས་བྲོས་སོ། །དེ་དུས་རྒྱལ་པོ་ན་རེ། ང་ཡང་ན་སྒྲོལ་བ་ལོ་གསུམ་གྱི་ཕྱིས།
ཡང་ན་ལོ་གསུམ་གྱི་སྔས་ཟེར། སྡིག་རྒྱལ་དེའི་རྐྱེན་གྱིས། ཆུ་མོ་ཕག་ནས་མེ་ཕོ་རྟའི་བར་ལོ་དྲུག་ཅུ་རྩ་བརྒྱད་ཙམ། བོད་དུ་དམ་ཆོས་སྣུབ་འདུག དར་མའི་བང་སོ་འཁྲུལ་དང་རྒྱལ་ཆེན་བར་ན་ཡོད།
དེའི་མིང་ནི་བང་རིམ་འཁོར་ལོ་ཅན་ཟེར་སྟེ། རྩིག་འཕྲོ་ལ་ལུས་སོ་སྐད། གླང་དར་མ་ལ་སྨད་ཀྱི་སྟེང་ཟེར་རོ། །འདི་མན་ཆད་སྨད་སིལ་བུར་སོང་། དར་མ་གྲོངས་རྟིང་བཙུན་མོ་ཆེ་བས་བུ་ཆུང་གཅིག་བཙལ་ནས་མདང་མོ་རང་ལ་སྐྱེས་པའི་བུ་ཡིན་བྱས་པས།
ཡུམ་ཀ་བརྟན་དུ་ཆུག་ཟེར་ནས། ཡུམ་བརྟན་བྱུང་། དེས་དབུ་རུ་བཟུང་། ཆུན་མ་ལ་ལྟོ་བོར་གྱི་སྲས་གཅིག་ཡོད་པ། མར་མེའི་འོད་ལ་སྲུང་བས་འོད་སྲུང་བྱུང་།
དེས་གཡོན་རུ་བཟུང་། དབུ་གཡོར་འཁྲུག་པ་བྱས། རྒྱལ་རིགས་གཅིག་ལ་ཕྱོགས་རིགས་གཉིས་སུ་གྱེས། བློན་པོ་ཁུ་ཐེག་སྦྲངས་ཤང་སྲིད་དང་། རྔོག་པས་སུམ་སྒྲ་རྗེ་ཡབ་དང་། རྡོག་རྒྱལ་ལྟོ་རོ་གེལ་པ་རྣམས་ཀྱི་བྱས།
རྒྱལ་བློན་དེ་རྣམས་བསོད་ནམས་ཆུང་བས། ས་མོ་གླང་ལ་ཁེངས་ལོག་བྱུང་། མེ་མོ་བྱ་ལ་བང་སོ་རྣམས་བཤིག་རྗེ་འབངས་བྱེ། རྒྱལ་ཁྲིམས་ཞིག

ཆོས་ཁྲིམས་ཉམས། ཕྱིའི་སོ་ཁ་ཤོར། བོད་ནང་འཁྲུགས། གླང་དར་མས་བསྟན་པ་བསྣུབས་པའི་འགོ་ཚུགས་ནས། དབུས་གཙང་གི་མི་དྲུག་གམ་བཅུའི་མདོ་སྨད་དུ་རབ་ཏུ་བྱུང་ནས། བསམ་ཡས་སུ། བོད་རྒྱལ་ཚ་ལ་ན་ཡབ་སྲས་ཀྱི་སྤྱན་སྔར་སླེབས་པ་ཡན།
ལོ་དྲུག་ཅུ་རྩ་བརྒྱད་ཀྱི་བར་ལ། སྤྱིར་བོད་དང་། སྒོས་དབུས་གཙང་རུ་བཞིར། སངས་རྒྱས་ཀྱི་བསྟན་པའི་སྒྲ་མི་གྲགས་པ་བྱུང་ཏེ། སྡོམ་པ་འབོགས་ལན་གྱི་བཀའ་ཆད། གཙུག་ལག་ཁང་རྣམས་ཝ་ཁྱིའི་ཚང་བཅས།
ཚེར་ཕུང་སྐྱེས། བཤས་ར་ལུད་ཁང་བྱས། ལྡེར་བཟོ་ལ་སྤྲང་པོའི་སྦ་ཟོམ་བཀལ། མི་དགེ་བའི་ལས་ཐབས་སྣ་ཚོགས་བྱུང་བས། གླང་དར་མ་ཡབ་སྲས་ནི་བོད་ཁམས་རྣམས་ལ་བཀའ་དྲིན་ཤིན་ཏུ་ཆུང་ངོ་།
།ཡུམ་བརྟན་དགུང་ལོ་སུམ་ཅུ་སོ་དྲུག་ལ་འདས་ཏེ། བང་སོ་མེད་དོ། །འོད་སྲུང་ནི་ཤིང་ལོ་ལུག་གི་ལོ་ལ་ཕོ་བྲང་ཡུམ་བུར་བཙས་པ་སྟེ། སུམ་ཅུ་རྩ་དགུ་ལ། ཡར་ལུང་འཕན་མདར་འདས་སོ།
།འོད་སྲུང་བང་སོ་འཕྲུལ་གྱི་རྒྱབ་ན་ཡོད། །མིང་ནི་སྐྱེའུ་ལྷ་བསྟན་ལགས་སོ་སྐད། དེ་ཕྱིན་ཆད་བང་སོ་བརྩིགས་པ་ཡང་ནུབ་བོ། །བསྟན་པ་ཕྱིས་དར་གྱི་བྱུང་ཚུལ་ནི། གླང་དར་མས་བསྟན་པ་བསྣུབས་པའི་ཚེ།
དཔལ་ཆུ་བོ་རི་ནས་འཇད་པ་གཙང་རབ་གསལ་དང་། བོ་དོང་པ་གཡོ་དགེ་འབྱུང་། སྟོད་ལུང་པ་དམར་ཤཱཀྱ་མུ་ནེ་གསུམ་གྱིས། འདུལ་བའི་པོ་ཏི་དྲེའུ་རྒྱབ་ཁལ་གཅིག་བཀལ་ནས། མངའ་རིས་ལ་བྲོས་གར་ལོག་ལ་ཕྱིན།
ལོ་ཙཱ་བ་མེད་པས་འགྲོ་དོན་མ་བྱུང་བ་ཧོར་ཡུལ་བསྐོར་ནས། མདོ་སྨད་ཨན་ཆུང་རྣམ་རྫོང་། དན་ཏིག་ཤེལ་གྱི་ལྷ་ཁང་དུ་སླེབས། དེ་ཕྱོགས་རྣམས་སྡིག་རྒྱལ་དང་ཐག་འགྱངས་ཤིང་། སྙིང་རུས་ཆེ་བས་ཆོས་ཀྱི་བརྡ་མཚོན་ཙམ་ཡང་འདུག་པ་དང་།

བོན་རྒན་དམུ་ཟུ་གསལ་བཟང་བྱ་བའི་ཚ་བུ། དམུ་ཟུ་རབ་གསལ་འབར་བྱ་བ། ལོ་བཅོ་ལྔ་པ་གཅིག་ཁོངས་རྣམས་ལ་དད་ནས། གཙང་གི་མཁན་པོ་གསོལ་གཡོས་སློབ་དཔོན་བྱས་ཏེ། དགེ་ཚུལ་ཞུས་པའི་མིང་། དགེ་བ་རབ་གསལ་དུ་བཏགས་སོ།
།འདིའི་སྐབས་སུ་ལྷ་སར། ལྷ་ལུང་དཔལ་གྱི་རྡོ་རྗེས་སྡིག་རྒྱལ་བསད་ནས་བྲོས་པའང་། མདོ་སྨད་དུ་ཁོང་རྣམས་འཛོམས་པའི་དགེ་བ་རབ་གསལ་བསྙེན་རྫོགས་བྱེད་པ་ལ། སྔར་གྱི་མཁན་སློབ་དང་།
དམར་གྱི་གསང་སྟོན་བྱས། ལྷ་ལུང་དཔལ་རྡོར་གྱི་རྒྱལ་པོ་བསད་པས་ཁ་སྐོང་མི་རུང་ཟེར། རྒྱའི་ཧ་ཤང་ཀེ་ཝང་དང་། གྱི་ཝན་བྱ་བ་བཙལ་ནས། དེ་རྣམས་ཀྱི་དྲུང་དུ་བསྙེན་རྫོགས་བྱས། མིང་དགོངས་པ་རབ་གསལ་དུ་གྲགས་ཞིང་།
དེས་བསྟན་པའི་མེ་རོ་སྨད་ནས་བསླང་ཞེས་ཟེར་རོ། །དེར་རྟིང་ལོ་ལྔ་ནས། བླ་ཆེན་དགོངས་པ་རབ་གསལ་གྱིས་མཁན་པོ་མཛད། སྤང་གོང་ཡེ་ཤེས་གཡུང་དྲུང་དང་། པར་རིན་གསལ། འལ་རྡོ་རྗེ་དབང་ཕྱུག
སྣུབས་རཀྴི་ཏ། ཇོ་བོ་ཡེ་ཤེས་སེང་གེ ཅོག་རོ་ཤེས་རབ་བྱང་ཆུབ་རྣམས། དགེ་ཚུལ་སྒྲུབ་ཏུ་བཅུག་པ། མཁན་སློབ་ཆ་མ་ཚང་བས། བླ་ཆེན་གྱི་སློབ་མ་ལ་སྔ་བ་ཁམས་ཀྱི་ཟོག་པོ་མི་དྲུག་བྱ་བར་གྲགས་པ་བྱུང་།
བླ་ཆེན་གྱི་བཀའ་རྟགས་ཀྱི་ཕྱག་རྒྱ་བཞི་བྱ་བ་ཡང་དེ་རྣམས་ལ་བྱས་པར་བྱེད་དེ། བཞི་ནི་ཞྭ་ཐེབ་ཀྱི་མུ་ཐུམ་དང་། བླ་གོས་ཀྱི་མཐའ་མཚམས་དང་། ཏོར་བུ། ཀ་པ་ལའི་ནང་རྣམས་སྔོན་པོར་མཛད་པ།
བླ་ཆེན་དང་པོ་བོན་པོའི་རྒྱུད་པར་སོང་བས། ཐུགས་ཞེན་གྱི་བརྡ་མཚོན་ཡིན་ཟེར་བར་འདུག དེ་རྣམས་ཀྱི་རྒྱུ་མཚན། བསམ་ཡས་ནས་ཡུམ་བརྟན་གྱི་རྒྱལ་རྒྱུད། མངའ་བདག་ཚ་ལ་ན་ཡབ་སྲས་ཀྱི་གསན་ནས།
དབུས་གཙང་གི་མི་དྲུག་མདོ་སྨད་དུ་ཆོས་འཚོལ་བ་ལ་བཏང་བ་ནི།

དབུས་ནས་ཀླུ་མེས་ཤེས་རབ་ཚུལ་ཁྲིམས། འབྲིང་ཡེ་ཤེས་ཡོན་ཏན། གཙང་ནས་ཚོང་བཙུན་ཤེས་རབ་སེང་གེ ལོ་སྟོན་རྡོ་རྗེ་དབང་ཕྱུག་དང་བཞི་པོས། བླ་ཆེན་དངོས་ལ་སྡོམ་པ་བླངས། རྦ་བཙུན་བློ་གྲོས་དབང་ཕྱུག་དང་།
རཀྴི་ཚུལ་ཁྲིམས་འབྱུང་གནས། སུམ་པ་ཡེ་ཤེས་འབྱུང་གནས་གསུམ་པོས། གྲུམ་སྣུབས་གཉིས་ལ་སྡོམ་པ་བླངས་ཏེ། དེ་རྣམས་ལ་རྦ་རག་གཉིས་པོ་གཅིག་ཏུ་དྲིལ་བས། མི་དྲུག་ཟེར་རོ། །ཡང་དབུས་པ་གསུམ་དང་།
གཙང་པ་གསུམ། གཙང་མིན་དབུས་མིན་གཅིག་དང་། མི་བདུན་ཟེར་བ་ཡང་འདུག ཡང་དབུས་གཙང་གི་མི་བཅུར་བྱེད་པ་ཡང་ཡོད་པ་ནི། ཀླུ་མེ་ཤེས་རབ་ཚུལ་ཁྲིམས། འབྲིང་ཡེ་ཤེས་ཡོན་ཏན། ཀླན་ཤེས་རབ་འབར།
རྦ་བློ་གྲོས་དབང་ཕྱུག རཀྴི་ཚུལ་ཁྲིམས་འབྱུང་གནས་རྣམས་ལ་དབུས་པ་མི་ལྔ་དང་། ལོ་སྟོན་རྡོ་རྗེ་དབང་ཕྱུག ཚོང་བཙུན་ཤེས་རབ་སེང་གེ ཨུ་པ་ལྟེ་དཀར། འོ་བརྒྱད་སྤུན་གཉིས་རྣམས་ལ། གཙང་པ་མི་ལྔ་ཟེར་བ་འདུག་པ་།
རིམ་པ་བཞིན། ཕྱིན་པས་མང་དུ་སོང་པ་ཡིན་ནམ་སྙམ། གང་ལྟར་ཡང་ཁོང་རྣམས་ཀྱི་སྡོམ་པ་བླངས་ཆོས་མང་དུ་ཞུས་ནས། ཡར་ཡོང་དུས་བླ་ཆེན་གྱི་ཞལ་ནས། ཀླུ་མེས་བཙུན་པས་མཁན་པོ་གྱིས།
ལོ་སྟོན་མཐུ་ཆེ་བས་བསྟན་པ་སྲུངས་ཤིག ཚོང་དགེ་བློ་རྣོ་བས་སྟོན་པ་གྱིས། འབྲིང་ཁ་བཀོད་མཁས་པས་གཞི་ཟུང་། ཐམས་ཅད་ཀྱི་བསྟན་པ་དར་བའི་ཁུར་ཁུར་གསུངས་ནས། བརྫངས་པ་བཞིན་ཁོང་རྣམས་ཡར་སླེབས་ནས།
རྒྱལ་པོ་དང་མཇལ། བྱ་དགའ་དང་བཀུར་སྟི་ཆེན་པོ་བྱས་ནས། ཐོག་མར་ཐམས་ཅད་འཛོམས་ནས། མྱང་སྨད་རྒྱན་གོང་གི་ལྷ་ཁང་བཞེངས། དེ་རྟིང་དབུས་གཙང་གི་ཆར། རང་རང་སོ་སོ་ནས་ཁས་ལེན་བྱས་པའི་གཙུག་ལག་ཁང་མང་དུ་བཞེངས།
དགེ་འདུན་གྱི་སྡེ་བཙུགས། དམ་པའི་ཆོས་

དར་ཞིང་རྒྱས་པར་མཛད་པས་ན། བསྟན་པ་ཕྱི་དར་ལ། ཨ་མེས་བླ་ཆེན་དགོངས་པ་རབ་གསལ་དང་། སློབ་མ་དབུས་གཙང་གི་མི་རྣམས། སྦྱིན་བདག་མངའ་བདག་ཚ་ལ་ན་ཡབ་སྲས་དང་བཅས་པ་ཐོག་མ་སྐུ་དྲིན་ཤིན་ཏུ་ཆེ་བ་ལགས།
རྒྱལ་པོ་གླང་དར་མའི་སྲས་གཉིས་ལ་གདུང་རྒྱུད་ཇི་ལྟར་བྱུང་ན། གཅེན་ཡུམ་བརྟན་དང་། པ་ཚབ་བཟའ་བཀྲ་ཤིས་མཚོའི་སྲས། ཁྲི་ལྡེ་མགོན་གཉེན། དེའི་སྲས་ཁྲི་ལྡེ་རིག་པ་མགོན་དང་། ཉི་མ་མགོན་དང་།
གཅུང་དེའི་སྲས་ལ། ཉི་འོད་དཔལ་མགོན་དེའི་རྒྱུད། ཀླུང་ཤོད་འཕན་ཡུལ་མདོ་ཁམས་ན་མང་ངོ་། །གཅེན་པོའི་སྲས་ཁྲི་ལྡེ་སོ་དང་། རྡོ་རྗེ་འབར་ལྡེ་སོའི་རྒྱུད། བུག་པ་ཅན་དང་། ཐང་ལྷ་བྲག་པ་རྣམས་སོ།
།རྡོ་རྗེ་འབར་བའི་སྲས་ཁྲི་དབང་ཕྱུག་བཙན། དེའི་སྲས་ཚ་ལ་ན་ཡེ་ཤེས་རྒྱལ་མཚན། དེའི་སྲས་མངའ་བདག་ཁྲི་པ་ཡབ་སྲས། འདི་གཉིས་ཀྱི་དབུས་གཙང་གི་མི་རྣམས་མདོ་སྨད་ནས་ཆོས་འཚོལ་བ་ལ་རིམ་པར་བརྫངས་པ་དང་།
དགེ་འདུན་གྱི་སྡེ། ལྷ་ཁང་བཞེངས་པ། བསམ་ཡས་ཆོས་མཁོ་སྒྲུབ་པ་ལ་སོགས། བོད་དབུས་གཙང་གི་བསྟན་པའི་མེ་རོ་གསོ་བའི་བདག་རྐྱེན་བརྗིད་ཁུར་ཆེ་བར་མཛད་དོ། ཁྲི་པའི་སྲས་ཨ་ཙ་ར་དང་།
དགེ་སློང་བླ་མ་བོ་དྷི་རཱ་ཛ་རྣམས་སོ། །ཨ་ཙ་རའི་རྒྱུད་འཁྲོང་པོ་པ། གཙང་རྒྱབ་པ། གླགས་པ་ལམ་པ། གྲིབ་པ། སྙེ་ཐང་པ། ཁུམ་པ་བཙད་པོ་ལ་སོགས་པའོ། །བླ་མ་ལ་རྒྱུད་མེད། དགེ་སློང་གི་སྤེལ་བཞི་པ།
བོ་དྷི་རཱ་ཛའི་རྒྱུད། ལྷ་བཙུན་སྔོན་མོ། གཉུག་རུམ་པ། ལྷ་འབྲི་སྒང་པ་ལ་སོགས་པ་བྱུང་། ད་ལྟ་འོན་མདོ་ཆབ་ཐང་བཙད་པོ་རྣམས་སོ། །དེ་རྣམས་ཡུམ་བརྟན་གྱི་རྒྱུད་ཡིན་ནོ། ཁྲི་ལྡེ་འོད་སྲུང་དང་།
ཅོག་རོ་བཟའ་རྒྱལ་མོ་ལེགས་ཀྱི་སྲས། མངའ་བདག་དཔལ་འཁོར་བཙན་ཤིང་མོ་བྱ་ལ་ཡར་ཀླུངས་འཕང་མདར་

འཁྲུངས། ཡབ་མེས་ཀྱི་མཛད་སྤྱོད་ངན་པ་བོར་ནས། མྱང་སྨད་སྒྲོལ་བུའི་སྨན་ལུང་ལ་སོགས་གཙུག་ལག་ཁང་བརྒྱད་བཞེངས། བློན་པོ་སྤྱང་རྒན་ཨ་པོ་དང་། འབྲོ་གཙུག་དགྲ་ལྷ་ལྡོང་གིས་བྱས། སུམ་ཅུ་རྩ་གསུམ་པ་ལ།
གཉགས་སྟག་རྩེ་བས་ཡར་ཀླུངས་ཤོར་པོར་བཀྲོངས་སོ། །འདི་པ་དང་ཡུམ་བརྟན་གྱི་སྲས། ཁྲི་ལྡེ་མགོན་གཉན་དང་། ཚ་བོ་རིག་པ་མགོན་གྱི་རིང་ལ། ས་མོ་གླང་ལ་ཁེངས་ལོག་དང་། བང་སོ་བཤིག་པ། སྐུ་མཁར་རྩེ་ནས་འབེབས་པ་ལ་སོགས་བྱུང་བར་བྱེད།
དེའི་བཙུན་མོ་ཚེ་སྤོང་བཟའ་དཀར་རྒྱལ་གཡོ་རུར་བཞག་པའི་སྲས་སྐྱིད་ལྡེ་ཉི་མ་མགོན། ཆུན་མ་དབའ་བཟའ་འཕེན་རྒྱལ། དབུ་རུར་བཞག་པའི་སྲས་ཁྲི་བཀྲ་ཤིས་བརྩེགས་པ་དཔལ་ལོ།
།དེ་གཉིས་ཀྱི་སྲིད་ཕལ་ཆེ་བ་ཡུམ་བརྟན་ཚང་གིས་ཁྱེར་བས། སྐུ་མཆེད་གཉིས་རིམ་པས་མངའ་རིས་སྟོད་ཕྱོགས་ལ་བྲོས་སྟེ་ཉི་མ་མགོན་ལ། སྲས་དཔལ་གྱི་མགོན་དང་། བཀྲ་ཤིས་མགོན།
ལྡེ་གཙུག་མགོན་རྣམས་བྱུང་བ་ལ། སྟོད་ཀྱི་མགོན་གསུམ་ཟེར་རོ། །ཡབ་སྐྱིད་ལྡེ་ཉི་མ་མགོན་གྱི་སྔོན་མ་བྱོན་ནས། སྟོད་ཡུལ་རྣམས་མངའ་འོག་ཏུ་བསྡུས་པས། ཕྱི་མ་ལ་མངའ་རིས་ཟེར་ཅིང་། སྲས་ཆེ་བས་མར་ཡུལ་དང་།
ནུབ་རལ་ལ་མངའ་བྱས། བར་པས་ཞང་ཞུང་དང་སྤྱི་ཅོག་གཉིས། སྙི་གོང་རུ་ཐོག་གཉིས། པུ་རངས་པ་དང་ཡ་ཚེ་གཉིས། དྲུག་ལ་མངའ་བྱེད། ཆུང་བས་གར་ཞ་དང་། ཟངས་དཀར་ལ་མངའ་བྱེད་དུ་བཅུག དེ་ནས་མངའ་རིས་སྐོར་གསུམ་དུ་གྲགས་སོ།
།བཀྲ་ཤིས་མགོན་སྐུ་མཁར་ཉི་ཟངས་སུ་བཞུགས་སོ། །སྲས་འཁོར་རེ་སྲོང་ངེ་གཉིས། འཁོར་རེའི་སྲས་ན་ག་རཱ་ཛདང་། དེ་བ་རཱ་ཛའོ། །ཡབ་འཁོར་རེའི་སྐུ་ཚེ་སྨད་ལ་ཡབ་མེས་ཀྱི་ཡིག་ཚང་གཟིགས་པས་ཐུགས་སྐྱོ་ནས།
གོང་མའི་ཕྱག་སྲོལ་བཞིན། སངས་རྒྱས་

ཀྱི་བསྟན་པ་དར་བར་བཞེད་པ་ལ། རབ་ཏུ་བྱུང་བའི་མཁན་པོ་མེད་པར་རྟེན་གྱི་དྲུང་དུ་བསླབ་ནོས་ཏེ། མཚན་ཡང་ལྷ་བླ་མ་ཡེ་ཤེས་འོད་ཅེས་བྱ་བ་ནི། འཇམ་དཔལ་རྩ་རྒྱུད་ནས་ལུང་བསྟན་པ་ལྟར་རོ། །དེས་མཐོ་ལྡིང་གསེར་གྱི་ལྷ་ཁང་བཞེངས།
སྲས་གཉིས་ཀྱང་རབ་ཏུ་བྱུང་ཏེ། ཞི་བ་འོད་དང་བྱང་ཆུབ་འོད། ཡབ་སྲས་དེ་གཉིས་ཀྱི་ཡ་རབས་ཀྱི་ཁྱེའུ་བློ་རྣོ་བ་ཉི་ཤུ་རྩ་གཅིག་རབ་ཏུ་བྱུང་ནས། །ཁ་ཆེར་ཆོས་འཚོལ་བ་ལ་བཏང་བས།
གཞན་བཅུ་དགུ་ཚད་པས་ཤི། མདོ་སྡེ་ལས་ལུང་བསྟན་པའི་གཡས་རུ་གཞུང་པ། ལྷུང་བཟོར་རིན་ཆེན་བཟང་པོ་ལ། དགེ་སློང་བྱའི་གདོང་པ་ཅན་དུ་གྲགས་པ་དེ་ལོ་ཆེན་དང་། ཡར་འབྲོག་མཚོའི་འགྲམ་པ།
རི་ནང་པ་ལེགས་པའི་ཤེས་རབ་ཀྱི་ལོ་ཆུང་དུ་གྱུར་པ་དེ་གཉིས་ཀྱིས་ལོ་ཙཱ་དང་ཆོས་མཁས་པ་ལོབས་ནས་ཚུར་སླེབས། ལྷ་བླ་མ་ལ་ད་ལྟ་རྒྱ་གར་ཤར་ནུབ་ཀུན་ན། ཇོ་བོ་དི་པཾ་ཀ་ར་ཤྲཱི་ཛྙ་ན་ལས་ལྷག་པ་མི་འདུག་ཞུས་པས།
ཅིས་ཀྱང་གདན་འདྲོངས་པ་ཞིག་བྱེད་གསུངས་ནས། གཙང་སྟག་ཚལ་བས་ལོ་ཙཱ་བ་རྒྱ་བརྩོན་སེང་དང་ནག་ཚོ་གཉིས། འཁོར་མང་པོ་དང་བཅས་ནས་ཐེབས་སུ་བཏང་།ལྷ་བླ་མ་རང་གི་ཀྱང་རྒྱལ་སྲིད་གཅུང་ལ་གཏད་ནས།
པཎྜི་ཏ་སྤྱན་འདྲེན་པའི་ཆ་རྐྱེན་གྱི་གསེར་འཚོལ་བ་ལ། རྒྱ་གར་མཐའ་འཁོབ་ལ་བྱོན་པས་མུ་སྟེགས་རྒྱལ་པོས་བཙོན་དུ་བཟུང་། དེ་བླུ་བའི་རྩིས་ཀྱི་བོད་འབངས་བྱིན་པོ་ལ། སྲས་གཉིས་པོས་གསེར་བསྡུས་པས།
སྐུ་ལུས་དང་མཉམ་པའི་གསེར་འདུས་ནའང་། དབུ་ཙམ་ཞིག་མ་བྱུང་བ་ལ་རྙེད་ནས་ལྷ་བླ་མ་མུ་སྟེགས་པས་བཀྲོངས། ཞལ་ཆེམས་ལ་ཁྱེད་རྣམས་ཀྱི་བྱེད་ལུགས་དེ་ཀ་ཡིན་ཏེ། ང་བླུས་ཀྱང་ང་རྒས་པས།
སེམས་ཅན་ལ་ཕན་མི་ཐོགས། གསེར་རྙེད་པ་རྣམས་ཀྱིས་ཇོ་བོ་དང་། པཎྜི་ཏ་མཁས་པ་

རྣམས་གདན་དྲོངས། མཐོ་ལྡིང་དུ་མཆོད་པ་ཆེན་པོ་ཤོམས། ཡབ་མེས་ཀྱི་བཞེངས་པའི་ལྷ་ས་དང་། བསམ་ཡས་ལ་སོགས་པ་ལ་ཞིག་གསོས་གྱིས། མདོར་ན་སངས་རྒྱས་ཀྱི་བསྟན་པ་དར་བའི་ཐབས་རྩོལ་གྱིས་ཤིག་གསུངས་ནས་བཞག་འདུག
དེའི་སྐབས་སུ་གཅུང་སྲོང་ངེའི་སྲས། ལྷ་ལྡེས་པཎྜི་ཏ་སྨྲྀ་ཏི་དང་། ཕྲ་ལ་རིང་མོ་སྤྱན་དྲངས་ནས་ཆོས་བསྒྱུར་རྩིས་ལ། ལོ་ཙཱ་བ་བལ་པོར་ཕོ་ལོག་བྱུང་ནས་ཤི ཆོས་བསྒྱུར་མཁན་ནི་མེད།
སྔར་ཤེས་པ་རྣམས་ཉམས་སུ་ལེན་མཁན་ནི་ཡོད་དེ་ལོ་ཙཱ་མེད་པས་པཎྜི་ཏ་གཉིས་པོ་བོད་དུ་ལོ་འགའ་ཡང་འཁྱམས་སོ། །དེའི་ཚེ་བལ་པོ་རྨེ་རུ་རྩེ་བྱ་བ། བོད་དུ་ཡོང་ཆོས་བཤད་ནའང་ལོ་ཙཱ་བ་མེད་པས། མ་གོ་བར་ཕར་ལོག
དེ་མཚམས་ལོ་མང་རབ་ཀྱི་བར་ལ་ལོ་པཎ་གྱི་འབྱོན་ཞུད་ཆད་དོ། །དེ་རྟིང་ལྷ་བཙུན་བྱང་ཆུབ་འོད་ཀྱི་བཏང་བའི། རྒྱ་བརྩོན་སེང་དང་། ནག་ཚོས། ཇོ་བོ་རྗེ་སྤྱན་འདྲོངས་ནས་བལ་པོར་ཕེབས་དུས།
རྒྱ་བརྩོན་སེང་ལ་མུ་སྟེགས་པའི་ངན་སྔགས་བྱུང་ནས་འདས། ཇོ་བོའི་ཞལ་ནས། བོད་སྤྱི་མཐུན་ལ་རྒྱ་བརྩོན་སེང་མི་འཆི་བའི་བསོད་ནམས་ཡང་མི་འདུག ད་ལོ་ཙཱ་མཁས་པ་མེད་པས་ང་ཕྱིན་ཀྱང་བོད་ལ་ཕན་མི་ཐོགས།
ཕྱིར་ལོག་འགྲོ་གསུངས་པ་ལ། ནག་ཚོས། ལོ་ཙཱ་བ་ཆེན་པོ་རིན་ཆེན་བཟང་པོ་ལ་སོགས་པ་ཡོད་པས། ཞུ་བ་ནན་སྐྱེད་པས། མཐོ་ལྡིང་དུ་ཡོན་མཆོད་ཞལ་མཇལ། ཆོས་མང་པོ་བསྒྱུར། མངའ་རིས་དབུས་གཙང་གི་ས་ཆར་ལོ་མང་པོ་བཞུགས།
རྟེན་རབ་གནས་མེད་པ་ལ་རབ་གནས། ཡོན་བསྔོ་བ་མེད་པ་ལ་བསྔོ་བ། གཤིན་དགེ་བ་མེད་པ་ལ་དགེ་རྩ་གཏོང་བ་ལ་སོགས། དགེ་བ་དཀར་ཕྱོགས་འཕེལ་བའི་སྲོལ་མང་པོ་བཏོད། དམ་པའི་ཆོས་དར་ཞིང་རྒྱས་པར་མཛད་པས་ན།
ཇོ་བོ་ཡོན་མཆོད་སློབ་དཔོན་དེ་རྣམས། བོད་ལ་བཀའ་

དྲིན་ཤིན་དུ་ཆེའོ། །དེའི་དངོས་སློབ་ཁུ་རྔོག་འབྲོམ་གསུམ་ལ་སོགས། བཀའ་གདམས་པའི་རྒྱུད་འཛིན་སྡེ་དགོན་དར་རྒྱས་ཆེ་བར་བྱུང་ངོ་། །ཇོ་བོ་རྗེའི་གསུང་། ལོ་ཆེན་རིན་ཆེན་བཟང་པོ་རྣམས་ཀྱིས་བསྒྱུར་བ་ཡན་གྱི།
སྔགས་མཚན་ཉིད་ཐམས་ཅད་ལ་སྔ་འགྱུར་ཞེས་གྲགས་སོ། །ཇོ་བོ་དེ་ཉིད་ནི་དགུང་ལོ་བདུན་ཅུ་རྩ་གསུམ་པ། ཤིང་ཕོ་རྟ་ལོའི་ཟླ་བའི་ཚེས་བཅོ་བརྒྱད་ལ་སྙེ་ཐང་ནས་དགའ་ལྡན་དུ་ཞི་བར་གཤེགས་སོ།
།	གཅུང་སྲོང་ངེའི་སྲས། ལྷ་ལྡེ་དང་གནམ་ལ་འོད་ཆེན། ཨུ་པ་དང་གསུམ་བྱུང་ཏེ། ཡབ་སྲས་དེ་བས་ཁོ་ཆར་གྱི་ལྷ་ཁང་བཞེངས། པཎྜི་ཏ་པུནྱེ་ཤྲཱི་སྤྱན་དྲངས་སོ། །ལྷ་ལྡེའི་སྲས་འོད་ལྡེས་རྒྱལ་སྲིད་བསྐྱངས།
ལྷ་བཙུན་བྱང་ཆུབ་འོད་དང་། གཅུང་འོད་ཟེར་གོ་ཆ་གསུམ་མོ། །ཡབ་སྲས་འདི་པས་པཎྜི་ཏ་ཤྲཾ་དྷ་ཀ་ར་ཝརྨ། དྷརྨ་པཱ་ལ། པདྨཱ་ཀ་ར་རྣམས་སྤྱན་དྲངས། དེ་རྣམས་ཀྱིས་གསུངས་པ་ལོ་ཙཱ་བ་གྱི་ཇོ་ཟླ་བའི་འོད་ཟེར།
འགོས་ཁུག་པ་ལྷས་བཙས་ལ་སོགས་ཀྱིས་བསྒྱུར་བ་མན་ནས། གསང་སྔགས་གསར་འགྱུར་ཞེས་པའི་འགོ་ཚུགས། གཅེན་པོ་འོད་ལྡེས། ཛྙཱ་ན་ཤྲཱི་སྤྱན་དྲངས། འོད་ལྡེའི་སྲས་མངའ་བདག་རྩེ་ལྡེའི་རིང་ལ།
རྒྱ་གར་ན་མཁན་པོ་ཞི་བ་བཟང་པོ། མཁས་པ་ཛྙཱ་ན་ཤྲཱི། འཆི་མེད་ས་ར་ཧི་ཏ། པཎྜི་ཏ་གྷ་ཡ་དྷ་ར། བཙུན་མོ་ཅན། པཎྜི་ཏ་པུ་ནྱེ་ཤྲཱི། སུ་སིདྡྷི། པཎྜི་ཏ་སུ་མ་ཏི་ཀིརྟི། པཎྜི་ཏ་གཞོན་ནུ་འབུམ་པ།
གསེར་གྱི་གོ་ཆ། བལ་པོ་བྷ་ལཎྚ། ཁ་ཆེའི་པཎྜི་ཏ་ཤཱཀྱ་ཤྲཱི་རྣམས་སྤྱན་དྲངས། དེ་རྣམས་ཀྱི་རྔོག་ལོ་ཙཱ་བ་བློ་ལྡན་ཤེས་རབ། གཟུ་དགའ་རྡོར།གཞོན་ནུ་མཆོག ཆོས་སེང་། ཁྱུང་པོ་གྲགས་སེང་།
གུ་རུ་རིན་ཆེན་གྲགས། འབྲོག་མི་ཤཱཀྱ་ཡེ་ཤེས། ཏིང་ངེ་འཛིན་བཟང་པོ། ཟངས་དཀར་འཕགས་པ་ཤེས་

རབ། གཉན་ཆུང་དར་མ་གྲགས། ཅོག་རོ་ཆོས་མཆོག མར་པ་དོ་པ། ལྷོ་བྲག་མར་པ་ལོ་ཙཱ། པ་ཚབ་ཉི་མ་གྲགས། རྨ་བན་ཆོས་འབར། རྭ་ལོ། ཅལ་ལོ། ས་ལོ་ཀུན་དགའ་རྒྱལ་མཚན། ཁྲོ་ལོ་བྱམས་པ་དཔལ་ལ་སོགས་པ། རྒྱ་བོད་གྱི་ལོ་ཙཱ་བ་མཁས་པ་མང་པོས།
སྔགས་མཚན་ཉིད། བཀའ་བསྟན་བཅོས་དཔག་ཏུ་མེད་པ་བསྒྱུར། བསྟན་པ་ཆེས་ཆེར་གསལ་བར་མཛད་པས། བཀའ་དྲིན་ཤིན་ཏུ་ནས་ཀྱང་ཆེའོ། ཁྱད་པར་གྱིས་ཀྱང་མངའ་བདག་རྩེ་ལྡེའི་སྐུ་ཚེའི་སྨད་ལ།
ཁྲོ་ལོ་བྱམས་པའི་དཔལ་རྒྱ་གར་ནས་པཎྜི་ཏ་སྤྱན་འདྲེན་དུ་བཏང་བས། ཁ་ཆེའི་པཎ་ཆེན་ཤཱཀྱ་ཤྲཱི་ཞེས་པ་དེ་ཉིད། དགུང་ལོ་བརྒྱད་ཅུ་རྩ་ལྔ་བཞེས་ནའང་། ཡི་དམ་ཀྱི་ལུང་བསྟན་བྱུང་བས།
མེ་ཕོ་རྟ་ལོ་ལ་གདན་དྲོངས། བོད་ཡུལ་དུ་ལོ་བཅུ་གཉིས་བཞུགས། ས་ཁྲོ་ལྕལ་གསུམ་ལ་སོགས་སློབ་མ་མཁས་པ་མང་དུ་སྤེལ། གཙང་སོ་བ་ཚུལ་ཁྲིམས་མཛེས་དང་། རྡོར་བྱང་རྣམ་གཉིས་ལ་སོགས་པའི་སློབ་མ་བསྐོས་ནས།
བསྟན་པའི་སྲོལ་བཙུགས། བོད་ཀྱི་སྤྱི་མཆོད་ཚོགས་པ་སྡེ་བཞིར་གྲགས་པའི། བསྟན་པའི་རྒྱུན་ཆུ་བོའི་གཞུང་ལྟར་གསལ་བ་འདི་ཉིད་མཛད་ཅིང་། དགུ་བཅུ་རྩ་བདུན་པ་ལ་རྒྱ་གར་ལ་བཞུད། གོ་དགུ་བཞེས་པ་མེ་ཡོས་ལ་ཆོས་དབྱིངས་སུ་གཤེགས་པར་གདའོ།
།མངའ་བདག་རྩེ་ལྡེའི་སྲས། བྷ་ལྡེ། དེ་ནས་རིམ་པ་བཞིན། ལྡེ་བྷ་ལྡེ། ན་ག་ལྡེ་པ་རྣམས་བྱོན། འདི་ཡན་ཆོད་ལ་གུ་གེ སྤུ་རངས། མར་ཡུལ་ལ་སོགས་པའི་བཙན་པོ་རྣམས་ཆད་པར་འདོད་ཅིང་།
དཔལ་འཁོར་བཙན་མན་ཆད་འདི་ལ། སྔོན་རབས་ཀྱི་ཡིག་ཚང་དང་མི་མཐུན་པ་འགའ་རེ་སྣང་ངོ་། །ན་ག་ལྡེའི་སྲས་བཙན་ཕྱུག་ལྡེ་ཡ་རྩེར་བྱོན། དེའི་སྲས་བཀྲ་ཤིས་ལྡེ།
དེའི་སྲས་བཀྲ་བཙན་ལྡེ། དེའི་སྲས་གྲགས་པ་ལྡེས། གསེར་ཕྱེ་བྲེ་བཅུ་བདུན་ལ།

འཇམ་དབྱངས་ཀྱི་སྐུ་བཞེངས། ཉི་ཤུ་རྩ་བཞི་ལ་མཆོད་རྟེན་བཞེངས། དངུལ་དཀར་ལྔ་བརྒྱ་ལ་ཕག་དཀར་དང་ལྷན་སྐྱེས་བཞེངས། དངུལ་དཀར་སྟོང་ཕྲག་བཅུ་གཉིས་ཀྱི་བྱམས་པ་བཞེངས། གསུངས་རབ་མང་པོ་བཞེངས་སོ།
།དེའི་སྲས་ཨ་སོགས་ལྡེས། རྡོ་རྗེ་གདན་དུ་ཆོས་རྒྱལ་མྱ་ངན་མེད་ཀྱིས་ཕུལ་བའི་གྲོང་བཞི་བཅུ་རྩ་གཉིས་སོག་པོ་ལས་ཉོས་ནས། རྡོ་རྗེ་གདན་དུ་ཕུལ། རིན་དངུལ་དཀར་བཅུ་གཉིས་རེ། ལོ་རེ་བཞིན་སོག་པོ་ལ་གདབ་པ་བྱས་སོ།
།དེའི་སྲས་འཛེ་དར་སྨལ་དང་། ཨ་ནན་སྨལ་ལ། ཕོ་བོས། ཀྱཻ་རྡོར་ལྷ་དགུ་དངུལ་དཀར་ལུགས་སུ་བཞེངས། ནུ་བོས་རྡོ་རྗེ་གདན་གསོས། གསེར་གྱི་བཀའ་འགྱུར་བཞེངས། དེའི་སྲས་རེའུ་སྨལ་གྱིས་རྒྱ་གར་ནས་རྒྱལ་ཁམས་མང་དུ་བླང་།
དངུལ་དཀར་བཞི་བཅུ་ལ་སྨན་ལྷ་མཆེད་བརྒྱད་བཞེངས། ལྷ་སར་ཇོ་བོའི་དབུ་ཐོག་ཏུ་གསེར་ཐོག་ཕུབ། དེའི་སྲས་སངྒ་སྨལ་ཡིན། ཇི་དར་སྨལ་གྱི་སྲས། ཨར་འཇི་སྨལ་གྱིས་གསེར་དཀར་བཅུ་གཅིག་ལ་སྒྲོལ་མའི་སྐུ་བཞེངས།
རྒྱལ་ས་མ་ཐོབ་གོང་དུ་ས་སྐྱར་ལྷ་བཙུན་བྱས། དེའི་སྲས་ཡར་རྩེར་སྐྱེས་པ་སྲི་ཏི་སྨལ་དང་། དཔལ་ལྡན་གྲགས་པས་ས་སྐྱའི་ཆོས་ཁྲི་ཆེན་མོ་དང་།
ལྷ་སའི་བཅུ་གཅིག་ཞལ་གྱི་སྟེང་དུ་གསེར་ཐོག་བྱས་སོ། །དེ་རྣམས་གཅེན་སྐྱིད་ལྡེ་ཉི་མ་མགོན་གྱི་རྒྱུད་པ་ཡིན་ནོ། །	གཅུང་པོ་ཁྲི་བཀྲ་ཤིས་བརྩེགས་པ་དཔལ་གྱི་སྲས། དཔལ་ལྡེ་འོད་ལྡེ་སྐྱིད་དེ་རྣམས་ལ་སྨད་ཀྱི་ལྡེ་གསུམ་ཟེར།
ཡབ་སྲས་འདི་པ་མངའ་རིས་གུང་ཐང་མན་ལ་ཆགས་ཏེ། དཔལ་ལྡེའི་རྒྱུད་སྔོན་པོའི་ཚོན་པོ་ལ་ཐུག་པ་ནི། ཁབ་གུང་ཐང་པ།ཀླུ་རྒྱལ་གླིང་པ། སླ་ལུང་། གཙང་སྐོར་བ་རྣམས་ཏེ།
ལས་སྟོད་ཡན་ཆོད་རྣམས་སོ། །གཅུང་སྐྱིད་ལྡེ་འཇད་རྟ་ནག་ན་ཡོད་པ་རྣམས་སོ། །གཅིག་ནི་རྒྱུད་བཙན་པོ་

རྒྱལ་བ་འོད་ལ་ཐུག་པ་སྟེ། གཙང་གྲོམ་པ་རྒྱང་མྱང་སྟོད་ན་ཡོད་པ་རྣམས་སོ། །འོད་ལྡེའི་རྒྱུད་གཙང་གཡས་རུ་ན་ཡོད་དེ། སྐྱིད་མཁར་བཙད་པོ་ལ་ཐུག་ཅིང་། ཤར་ཙོང་ཁའི་རྒྱལ་པོ་གཅེན་མངའ་འོད་ཆེན་ལ་སོགས་པ།
མདོ་སྨད་ཀྱི་རྒྱལ་རྒྱུད་རྣམས་ཀྱང་ཡིན་ནོ། །མངའ་བདག་ཁྲི་ཆུང་གི་རིང་ལ། ཡར་ཀླུངས་སུ་བྱོན་ཏེ། དེའི་རྒྱུད་དབུས་ཀྱི་བཙད་པོ་འོད་སྲུང་པ་རྣམས་ཡིན་པ། དེའི་སྲས་འོད་སྐྱིད་འབར། དེའི་སྲས་བདུན་གྱི་ཆེ་བ།
ཞང་རྗེ་ཚ་ཁྲི་ལྡེ་འབར། གཙང་པ་ཚ་དྲུགཁྲི་ལྡེ་འབར་ལ་སྲས་དྲུག་གི གཡུ་ཐོག་པའི་རྒྱུད་སྣ་མོ་བ། འཕྱིང་ང་པ། དོན་མཁར་པ། ཐང་འཁོར་བ་རྣམས་ཡིན་ནོ། །བྱེ་ཆུང་ལྷ་སྒོམ་གདུང་ཆད།
གུང་ལྡེ་འོད་འབར། སྤེ་སྐྱར་གདུང་ཆད། ཟླ་བའི་རྒྱུད། རྟ་བཤགས་པ་དང་། གྲ་སྣ་བ་ཡིན་ནོ། ཁྲི་ཐོག་ཐག་མ་རུ་སྤེར་གདུང་ཆད། ཆུང་བ། བཞེངས་སྤྱན་འབར་གྱི་རྒྱུད། མོན་མཁར་བ། ཞང་མདའ་བ།
སྤུན་བདུན་ཐང་པ་རྣམས་སོ། །ལྷ་སྟོན་དཀར་མོའི་རྒྱུད་བྱེ་ཆུང་བ་རྣམས་ཡིན་ནོ། །གཙང་པ་ཚ་དྲུག་ལ། འོད་བཙན། ལྷ་བཙན། གུང་བཙན་གསུམ་གྱི་རྒྱུད། བྱིང་བའི་བཙད་པོ་རྣམས་ཡིན་ནོ། །ལྷུན་པོའི་རྒྱུད་བྱ་ར་ན་ཡོད།
ད་རིའི་རྒྱུད་ཁྲམ་དྲུག་པ་དང་། ཆུ་མིག་གོག་པོ་བ་རྣམས་ཏེ། འོད་སྲུང་གི་རྒྱུད་ཡིན་ནོ། །	བོད་ཀྱི་རྒྱལ་རབས་བྱུང་ཚུལ་འདི་ལ། ཡར་ཀླུངས་ཇོ་བོ་དང་། བྱང་ཇི་སྟོན་པ།
ཚལ་པ་ཀུན་དགའ་རྡོ་རྗེ་ལ་སོགས་ཀྱིས་བསྒྲིགས་པའི་ཡིག་ཚང་རྣམས་ནས། ལེགས་པར་བཏུས་ཏེ། བསྡེབས་པ་ཡིན་ཅིང་། ཡར་རྩེའི་རྒྱལ་རབས་ནི་གསེར་ཐོག་པ་རིན་རྡོར་ལ་ཞིབ་པར་དྲིས་ནས་བྲིས་པ་ཡིན་ཟེར་བར་འདུགམདོ་རྒྱུད་མཁས་མང་ཕལ་ཆེར་བཞེད་མཐུན་པར།
།རྒྱལ་བའི་བསྟན་པ་ལྔ་སྟོང་

གནས་པ་ལ། །ཐུབ་དབང་ས་ཕོ་འབྲུག་ལ་འཁྲུངས་པ་ནས། །ལོ་གྲངས་ཆིག་སྟོང་ལྔ་བརྒྱ་སུམ་ཅུ་དྲུག །འདས་པའི་ཆུ་བོ་ཁྱི་ལ་བོད་རྒྱལ་གྱི། །སྔ་བ་གཉའ་ཁྲི་བཙན་པོ་རྒྱལ་སར་བྱོན། །དེ་ནས་དགུ་བརྒྱ་དྲུག་ཅུ་རྩ་གཅིག་ལ།
ཁྱི་ལོ་ཐོ་རི་སྙན་བཙན་བྱོན་པ་ནས། །བརྒྱ་དང་གོ་བདུན་སོང་བའི་མེ་མོ་གླང་། །སྲོང་བཙན་སྒམ་པོ་འཁྲུངས་ནས་ཆིག་བརྒྱ་དང་། །དོན་བཞི་ལྕགས་རྟ་ལོ་ལ་བྲག་དམར་དུ། ཁྲི་སྲོང་ལྡེ་བཙན་འཁྲུངས་རྟིང་དོན་དྲུག་པའི།
།མེ་ཕོ་ཁྱི་ལ་མངའ་བདག་ཁྲི་རལ་འཁྲུངས། །སོ་དྲུག་ལྕགས་བྱའི་བར་ལ་རྒྱལ་སྲིད་བཟུང་། །དེ་ཡན་རྒྱལ་རབས་བཞི་བཅུ་ཞེ་གཉིས་བྱོན། །དེ་རྟིང་ཆུ་མོ་ཕག་ནས་ལྕགས་རྟའི་བར།
།དྲུག་ཅུ་རྩ་བརྒྱད་དར་མས་བསྟན་པ་བསྣུབས། །བོད་ཁམས་དབུས་གཙང་དམ་ཆོས་སྒྲ་མི་གྲགས། །དེ་ནས་བསྟན་པ་ཕྱི་དར་མེ་སྟག་ལོ། །པཎ་ཆེན་བྱོན་པ་ཡན་ལ་ཉིས་བརྒྱ་དང་། །དགུ་བཅུ་གོ་བདུན་མེ་སྟག་དེ་ལོ་ནས།
།དེང་སང་ཤིང་སྟག་བརྒྱད་དཀར་དབུས་གནས་ཡན། །ཉིས་བརྒྱ་ཉི་ཤུ་རྩ་བརྒྱད་སྔར་འདས་ཀུན། །	དྲིལ་བས་སུམ་སྟོང་ལྔ་བརྒྱ་གྱ་ལྔ་སོང་། །མ་འོངས་བསྟན་པའི་ལྷག་མ་ཆིག་སྟོང་དང་།
།བཞི་བརྒྱ་བཅོ་ལྔ་ཡོད་པ་བརྩི་བ་ལ། །རྟགས་ཙམ་འཛིན་པ་ལྔ་བརྒྱ་ཐེ་ཞེས་ལོ། །འདི་དོན་གོ་བའི་སྐྱེས་བུ་ཤེས་ལྡན་ཀུན། །བསྟན་པ་རིན་ཆེན་སྒྲོན་མེ་གསལ་དུས་འདིར། །རྣམ་གྲོལ་ཐར་པའི་ལམ་ལ་འཇུག་པ་རིགས།
།ཆོས་རྒྱལ་རྒྱལ་རབས་འདི་བྲིས་དགེ་བ་ཡིས། །ཐུབ་བསྟན་བསྟན་པའི་སྒོར་ཞུགས་འཕགས་ཚོགས་ཀྱི། །བསྟན་འཛིན་འཛིན་མའི་ངོས་ཀུན་ཁྱབ་གྱུར་ནས། །འགྲོ་ཀུན་ཀུན་མཁྱེན་རྒྱལ་པོ་མྱུར་ཐོབ་ཤོག།།།

བོད་ཀྱི་བློན་ཆེན་མཛངས་པ་མི་བདུན་གྱི་བྱུང་ཚུལ་བཞུགས་སོ། ། ཨོཾ་སྭ་ཏི། བོད་དུ་ཆོས་རྒྱལ་མེས་དབོན་རིམ་པ་ཡི། །མངའ་ཐང་ཆབ་སྲིད་རིགས་མཐུན་བསོད་ནམས་ལས། །སྤྲུལ་པའི་བློན་ཆེན་མཛངས་ལ་མང་བ་བྱོན།
ཁྱད་པར་བོད་འབངས་བྱིན་ལ་དྲིན་ཆེ་བའི། །མཛངས་པ་མི་བདུན་བྱ་བ་འདི་ལྟར་རོ། །ཐོག་མར་གྲི་གུམ་བཙན་པོའི་སྲས་གསུམ་གྱི། །བར་པ་སྤུ་ཏེ་གུང་རྒྱལ་སྐུ་རིང་ལ། །གཅིག་ཏུ་མཛངས་པ་ཆེན་པོ་མཛངས་ཀྱི་བུ།
།རུ་ལས་སྐྱེས་ཀྱི་ངར་གསོས་བྱ་བ་ཡིན། །དེ་ཡིས་ཐབས་དང་ལས་ཀ་ཅི་བྱས་ན། །བ་གླང་འབྲི་གནག་ར་ལུག་ཁྲིམས་སུ་བསྩལ། །རྩྭ་ལ་ཆུན་པོ་བྱས་ནས་དབྱར་རྩི་དགུན་དུ་བསྕལ། །སྤང་ཐང་ཞིང་དུ་སློག་ནས་རི་ཡི་ངོ་རྣམས་བཟུང་།
།དེ་ཡི་གོང་ན་བོད་ན་རྩི་ཐོག་ལོ་ཐོག་མེད། ཁྲི་སྙན་བཟུང་བཙན་རྒྱལ་པོའི་སྐུ་རིང་ལ། །གཉིས་སུ་མཛངས་པ་བློན་ཆེན་ཁུ་ཡི་བུ། །ལྷ་བུ་མགོ་དཀར་ཞེས་པ་དེ་ཉིད་བྱུང་།
།དེ་ཡིས་ཐབས་དང་ལས་ཀ་ཅི་བྱས་ན། །འབྲོག་གི་དོན་དང་ཞིང་གི་མཐུན་དུ་འདེབས། །མཚོ་ལ་གཏར་ཁ་བྱས་ནས་ཡུར་བ་དཀྱུས་སུ་བཅུག །ཕུ་ཆུ་རྫིང་དུ་བསྐྱིལ་ནས་མཚན་ཆུ་ཉིན་དུ་དྲངས། །དེའི་གོང་ན་ཞིང་རྣམས་ཆར་མར་འདེབས།
།སྟག་རི་གཉན་གཟིགས་རྒྱལ་པོའི་སྐུ་རིང་ལ། །གསུམ་དུ་མཛངས་ཞིང་མཁས་པ་མོང་གི་བུ། ཁྲི་དོ་རི་ཡི་གནང་ཚབ་བྱ་བ་བྱུང་། །དེ་ཡིས་ཐབས་དང་ལས་ཀ་ཅི་བྱས་ན། །རྡོ་ལ་

སོལ་བས་བཞུ་ནས་གསེར་དངུལ་ཟངས་ལྕགས་བཏོན། ཤིང་ལ་བུག་པ་ཕུག་ནས་ཤོལ་དང་གཉའ་ཤིང་བཅོས། །མཛོ་གླང་དོར་དུ་སྡེབ་ནས་ཐང་ལ་ཐམས་ཅད་བཏབ། །དེའི་གོང་ན་བོད་ན་རྒལ་དང་རིན་ཆེན་མེད། །ཆོས་རྒྱལ་སྲོང་བཙན་སྒམ་པོའི་སྐུ་རིང་ལ།
།བཞི་རུ་མཛངས་པ་ཐོན་མི་སམ་བྷོ་ཊ། འཇམ་དབྱངས་སྤྲུལ་པ་སྐྱེ་དགུའི་སྒྲོན་མེ་དེས། །འགྲོ་བའི་དོན་ལ་དཀའ་བ་དཔག་མེད་ཀྱིས། ། ཀ་ཁ་སུམ་ཅུ་བོད་ཀྱི་གུག་སྐྱེད་བཅས།
།འདོགས་དང་འབྲེལ་སྦྱར་ཚག་དང་ཤད་ཀྱི་བཅད། །ཚིག་གི་དབྱེ་ནས་སྐབས་དོན་སྨྲ་བ་བརྩམས། །དེ་གང་བོད་ན་ཀློག་དང་ཡི་གེ་མེད། ཁྲི་ལྡེ་གཙུག་བརྟན་རྒྱལ་པོའི་སྐུ་རིང་ལ། །ལྔ་རུ་མཛངས་པ་ཁྲི་བཟང་ཡབ་དོན་བྱུང་།
།དེ་ཡི་ཐབས་དང་ལས་ཀ་ཅི་བྱས་ན། །བྲེ་དང་སྲང་གི་འདུ་འགོད་གཙིགས་སུ་བཟུང་། །བྲེ་དང་ཁྱོར་གྱི་ཟ་མ་ཟུང་དུ་འཛིན། །དགའ་གཉིས་ཚོང་བྱེད་མཐུན་གཉིས་ལས་ལ་ཡོད། །དེ་གོང་བོད་ན་བྲེ་སྲང་ཉོ་ཚོང་མེད།
།ཆོས་ཀྱི་རྒྱལ་པོ་ཁྲི་སྲོང་ལྡེ་བཙན་རིང་། དྲུག་ཏུ་མཛངས་པ་ཁྲི་བཟང་ཡབ་ལྷག་བྱོན། །དེའི་ཐབས་དང་ལས་ཀ་ཅི་བྱས་ན། །ར་ཁྱིམ་ཐམས་ཅད་ཀླུང་གི་བདེ་ལ་ཕབ། །ཞིང་མཐའི་སྒང་ལ་སོ་ནམ་ཁང་ཁྱིམ་བཅས།
།ཐང་མ་ཞིང་དུ་སློག་ནས་ཆུ་རྣམས་གཞུང་དུ་བཅུག །དེའི་གོང་ན་རི་ལ་མཁར་ཁྱིམ་འཛིན། ཁྲི་སྲོང་ལྡེ་བཙན་འཕྲུལ་རྒྱལ་སྐུ་རིང་ལ། །བདུན་དུ་མཛངས་པ་ཆེན་པོ་གཉེར་གྱི་བུ།
།སྟག་ཚབ་ལྡོང་གཟིགས་བྱ་བ་དེ་ཉིད་བྱོན། །དེའི་ཐབས་དང་ལས་ཀ་ཅི་བྱས་ན། །ཕྱོགས་བཞིའི་སྲུང་མས་སྐུའི་རིམ་གྲོ་བྱེད། །རྒོད་ཀྱི་སྟོང་སྡེས་སོ་ཁའི་དགྲ་ལ་རྒོལ། ། ནང་གི་ཁོད་སྙོམས་ཁྲིམས་ཀྱི་གསོས་སྟོང་བཅད།
།དེའི་གོང་ན་བོད་ན་གསོས་སྟོང་མེད། །མཛངས་པ་མི་བདུན་བྱུང་ཚུལ་དེ་ལྟར་ལགས། ། ། །

ཆེན་པོ་ཧོར་གྱི་རྒྱལ་རབས་ཆ་ལག་ཚང་བ་བཞུགས་སོ། །ན་མོ་བཛྲ་པ་ནི་ཡེ། མཐུ་སྟོབས་གནམ་ལྕགས་རྡོ་རྗེས་བདུད་དཔུང་དང་། །གཟིར་བྱེད་སྡིགས་མཛུབ་དྲག་པོས་དགྲ་བགེགས་ཚོགས། །བསྐལ་བ་རྒྱ་མཚོའི་ཕ་མཐར་སྤྲོད་མཛད་པ།
ཁྲོ་རྒྱལ་ནམ་མཁའི་མདངས་ལྡན་ཞབས་ལ་འདུད། །དེ་ཡི་སྤྲུལ་པ་བྱང་ཕྱོགས་ཧོར་ཡུལ་དང་། །སྲིད་བཟུང་སྐབས་སུ་རྒྱ་ནག་བལ་བོད་དུའང་། །བསྟན་པ་སྐྱོང་དང་རྒོལ་བ་བཟློག་པ་སོགས།
།བྱས་བྱུང་ལོ་རྒྱུས་དོན་གསལ་འདི་ལྟར་རོ། །ཆེན་པོ་ཧོར་གྱི་རྒྱལ་རབས་སྔ་བ། དང་པོར་གནམ་གྱི་བུ་བྷོར་ཏ་ཆེ། དེའི་བུ་བྷར་ཏ་ཆེ་གན། དེའི་བུ་ཐམ་ཆག དེའི་བུ་ཆི་སེང་མེར་གན། དེ་སློབ་དཔོན་པདྨའི་སྤྲུལ་པ་ཡིན་ཟེར།
དེའི་བུ་རྒྱུད་ལ་རིམ་པ་བཞིན། ཨ་འུ་ཛམ་པོ་དེ་ཝོ་ལ། ཡེ་ཁ་ནོ་བདུན་ནོ། །སེམས་ཟའོ་ཆེའི་ག་ཆུ། ཐོ་བུ་མེ་གེན། དེ་འདས་པའི་རྗེས་ལ། ནག་མོ་ཨ་ནན་ཁྲོ་ལས། ཉི་མ་དང་ཟླ་བའི་ཟེར་ལས་སྐྱེས་པའི་བོ་ཐོན་ཆར་མུན་ཁན།
ཡང་དེའི་བུ་རྒྱུད་རིམ་པ་བཞིན། གའི་ཆི། བེ་ཁིར། མ་ནན་ཐོ་དོན། གའི་ཐུ་གན། བའི་ཤིང་། ཁོར་དོག་ཤིང་། དུམ་བི་ནའི་ཁན། ག་བུ་ལ་ཁན། བར་ཐན་བ་དུར།
ཡེ་སུ་ག་བ་དུར། འདི་ཡན་ལ། ཧོར་གྱི་རྒྱལ་རབས་བཅུ་དགུ་ཧོར་ཡུལ་དུ་བྱུང་ངོ་། །ཡེ་སུ་ཁ་དུར་རྒྱལ་པོ་དང་། བཙུན་མོ་ཧུ་ལུན་གྱི་སྲས། ཐའི་ཛུང་ཇིང་གིར་རྒྱལ་པོ། ཤིང་ཕོ་རྟ་ལོ་ལ་སྐུ་འཁྲུངས་ཏེ།
སྐུ་མཆེད་བདུན་ཡོད། ཁོང་གི་དགུང་ལོ་སུམ་ཅུ་སོ་གསུམ་ལོན་པ་ས་ཕོ་སྟག་ལོ་ལ། མི་ཉག་རྒྱལ་རྒོད་ཀྱི་རྗེས་ལ། ཐོ་ཛི་ཞེས་པའི་རྒྱལ་པོ་གཅིག་གིས། སུང་གི་རྒྱལ་

པོ་བྱེད་པའི་ལག་ནས་དཔུང་ཤེད་མོང་གིས་རྒྱལ་ས་ཕྲོགས། ཧོར་གྱིས་རྒྱ་ནག་གི་རྒྱལ་ས་ལོ་ཉི་ཤུ་རྩ་གསུམ་བཟུང་ཏེ། དགུང་ལོ་དྲུག་ཅུ་རེ་དྲུག་པ་མེ་ཕོ་སྟག་གི་ལོ། སྟོན་ཟླ་དང་པོའི་ཚེས་བཅུ་གཉིས་ལ།
མི་ཉག་གི་ས་ཆར་གནམ་དུ་གཤེགས་སོ། །གནམ་མམ། བྱ་ཚེ་རིང་གིས་བྱིན་པའི་ནོར་བུའི་ཐམ་ཁ་ཡང་རྒྱལ་པོ་དེའི་རིང་ལ་བྱུང་བ་ཡིན་ཟེར། དེའི་བུ་རྫོང་ཆི་དང་། ཆ་ག་ཏའི། ཐོ་ལ་ནོ་ཡོན་ལ་སོགས་པ་དགུ་ཡོད་དོ།
།རྒྱལ་པོ་རང་ཡོད་དུས། སྲས་ཆེ་བ་གཉིས་པོས། རྒྱལ་ས་ལ་མི་རྩོད་པའི་ཡི་གེ་བཅུག་ནས། གཡས་རུ་གཡོན་རུའི་རྒན་པ་ལ་བསྐོས། ནུ་བོ་ཆེ་བ་ཨོ་ཀོ་ཏ་ཡིས། རྒྱལ་ས་ལོ་དྲུག་མཛད། འཇོ་ཆི་ལ་བུ་བརྒྱད་དང་།
ཅ་ག་ཏ་ལ་བུ་དགུ་ཡོད། ཨོ་ཀོ་ཏའི་སྲས་ཆེ་བ་གོ་ཡུག་རྒྱལ་པོས་རྒྱལ་ས་ཟླ་བ་བདུན་མཛད། དེའི་ནུ་བོ་གོ་དན་ལ་སོགས་པ་བདུན་ཡོད། གོ་ཡུག་ལ་བུ་གསུམ་ཡོད། ཐོ་ལོ་ནོ་ཡོན་གྱི་སྔར་ཡི་གེ་མ་ཤོར་བས་རྒྱལ་ས་ལ་རྩོད་པ་ཡོད་ཅིང་།
དེ་དང་བཙུན་མོ་ཟ་ཡིན་ཨེ་ཀ་ཟེ་རོག་ཏའི་བུ་ཆེ་བས། མོ་གོལ་གན་གྱི་རྒྱལ་ས་ལོ་དགུ་མཛད། སྲས་གཉིས་པ་ཨེ་ཆེན་གོ་དན། གསུམ་པ་གོ་པེ་ལ་ཤི་ཛུང་སེ་ཆེན་གན།
ཤིང་མོ་ཕག་ལོ་ལ་འཁྲུངས། རྒྱལ་ས་ལོ་སུམ་ཅུ་སོ་ལྔ་མཛད། བཞི་བ་ཨ་རི་བྷོ་ག ལྔ་པ་ཧུ་ལ་ཧུ། འདི་ལྷག་པའི་རྒྱལ་པོ་ཡིན་ཟེར་ནས། རྒྱལ་ཁམས་འཚོལ་བ་ལ། སྟོད་དུ་བཏང་བས། སྟོད་ཧོར་དུ་གྲགས་པ་འདི་བྱུང་བ་ཡིན་ནོ།
།སེ་ཆེན་དང་དཔོན་མོ་ཆ་བུའི་སྲས་བཞིའི་ཆེ་བ་རྡོ་རྗེ། གཉིས་པ་འཇིང་གིམ། གསུམ་པ་མངྒ་ལ། བཞི་པ་ན་མོ་གན། བཙུན་མོ་ཞྭ་གོན་མའི་སྲས་བརྒྱད་ཀྱི་ཆེ་བ་ཧུར་དཀར་ཆེ།
ཨ་རོག་ཅེ།ཨ་ལ་ཆེ། གོ་ལུག་ཐི་མུར། ཨེ་སན་བྷོ་ཁ། ཐོ་གན། གོ་གོ་ཆུ། རྡོ་ལོ། ཐམས་ཅད་བསྡོམས་པས་སེ་ཆེན་གྱི་བུ་བཅུ་གཉིས་བྱུང་། སེ་ཆེན་རང་གི་དགུང་ལོ་སུམ་ཅུ་སོ་བཞི་པ་ལྕགས་ཕོ་སྤྲེའུའི་ལོ་ནས་བཟུང་སྟེ།
རྒྱལ་ས་ལོ་སུམ་ཅུ་སོ་ལྔ་མཛད།

བརྒྱད་ཅུ་ཐམ་པའི་ཐོག་ཤིང་ཕོ་རྟ་ལོ་གནམ་དུ་གཤེགས། སེ་ཆེན་གྱི་སྲས་ཆེ་བ་རྡོ་རྗེ་ལ་སྲས་མེད། རྒྱལ་པོ་ཇིང་གམ་དང་དེའི་བཙུན་མོ་གོ་གོ་ཅེན་གྱི་སྲས་ཆེ་བ་ཀ་མ་ལ། དྷརྨ་ཕ་ལ་ལྐུགས་པ། ཨོ་ཇ་དུར་ཏི་མུར་དང་།
གསུམ་ཡོད་པའི། ཨོ་ཇ་དུ་འདིས་དབེན་ཅིང་ལོ་གཉིས་དང་། ཏའི་ཏི་ལོ་བཅུ་གཅིག་ཏེ། རྒྱལ་ས་ལོ་བཅུ་གསུམ་མཛད་དོ། །དེའི་བུ་ཏི་ཤུ་མྱུར་དུ་འདས། དྷརྨ་ཕ་ལ་དང་བཙུན་མོ་ཐ་ཧོང་ཐའི་གྷིའི་སྲས་ཆེ་བ།
ཧི་ཤན་གྱིས་ལོ་ལྔ་རྒྱལ་ས་མཛད་དེ། མིང་གོ་ལུག་རྒྱལ་པོ་ཡང་ཟེར་རོ། །སྲས་གཉིས་པ་ཨ་ཡུ་པར་པ་ཏའི་སྲས་རྒྱལ་སྲིད་ལོ་དགུ་བཟུང་། མིང་བུ་ཡན་དུ་རྒྱལ་པོ་ཡང་ཟེར་རོ། །ཀ་མ་ལའི་སྲས་ཡེ་སུན་ཐེ་མུར་གྱིས་རྒྱལ་ས་ལོ་ལྔ་བཟུང་།
བུ་ཡན་དུའི་སྲས་ས་ཏིའི་ཕ་ལ་གཡིང་ཛུང་གི་གན་རྒྱལ་པོས་རྒྱལ་ས་ལོ་གསུམ་མཛད། གོ་དན་རྒྱལ་པོའང་ཟེར་རོ། །གོ་དན་ལ་སྲས། ཇི་བིག་ཐི་མུར་ལ་སོགས་པ་གསུམ་ཡོད།
ཡེ་སུན་ཐི་མུར་གྱི་སྲས། ར་ཁྱི་ཕག་གིས་ཞག་བཞི་བཅུ་རྒྱལ་ས་གཟུང་། མངྒ་ལའི་སྲས་ཨ་ནན་ཏ། དེའི་སྲས་ཨུ་རུག་ཐི་མུར་བསད། དེ་ལ་བུ་གཉིས་ཡོད། གོ་ལུག་རྒྱལ་པོའི་སྲས་ཆེ་བ།
ཀུ་ཤ་ལས། ཁྲི་ཐོག་ཏུ་ལོ་གཅིག་ཞུགས་ཏེ། གོ་ཐུག་རྒྱལ་པོའང་ཟེར་རོ། །གཉིས་པ་ཐོག་ཐི་མུར་གྱིས་རྒྱལ་ས་ལོ་ལྔ་མཛད། ཛྭ་ཡན་དུ་རྒྱལ་པོའང་ཟེར། ཀུ་ཤ་ལའི་སྲས་གཉིས་ཀྱི་ཆུང་བ་རིན་ཆེན་དཔལ་རྒྱལ་པོ།
ཐོག་མར་རྒྱལ་སར་བཏོན་པ། ཟླ་བ་གཅིག་སོང་བ་དང་གནམ་དུ་གཤེགས། དེའི་སྐབས་སུ་རྩིས་པ་རྣམས་བསགས་ནས་རྩིས་བྱས་པས། དེའི་གཅེན་པོ་ཐོ་གོན་ཐི་མུར། བྱ་ལོ་ཟླ་བ་དྲུག་པ་ཤར་ནས། རྒྱལ་སར་བཏོན་ན་སེ་ཆེན་དང་མཉམ་པ་གཅིག་ཡོང་ཟེར་བ་བྱུང་བ་ལ།
མི་དཔོན་རྣམས་ན་རེ། དེ་ཙམ་རྒྱལ་ས་སྟོང་པར་འཇོག་པ། རྒྱལ་ཁམས་ཀྱི་ཁག་སུས་ཐིག་ཟེར་བ་ལ། ཨེལ་ཐི་མུར་ཐ་ཤི་ན་རེ། ཁྱེད་ལམ་ཁྱིམ་ཐི་ས་རྣམས་ཀྱི་ད་དུང་ལེགས་པར་

རྩིས། དེ་ལྟར་བདེན་ན་གོང་མ་སྐུ་ཚེ་རིང་བ་ལས་ལྷག་པ་མེད། དེ་བར་ལ་རྒྱལ་ཁམས་ཀྱི་ཁག་ངས་འཁུར་ཟེར་ནས། ཟླ་བ་དྲུག་རྒྱལ་ས་སྟོང་། ཁྲིམས་ཀྱི་བྱ་བ་རྣམས། ཨེལ་ཐི་མུར་གྱིས་བྱས། དེ་རྟིང་ཆུ་མོ་བྱ་ལོ་ཟླ་བ་དྲུག་པའི་ཚེས་བརྒྱད་ལ།
ཕོ་བྲང་ཆེན་པོ་ཤང་རྡོར། ཐོ་གོན་ཐི་མུར་རྒྱལ་སར་བཏོན་ནས། ཅི་ཤུན་ལོ་གཅིག་དང་། ཨེན་ཐུན་ལོ་གཉིས། ཅི་དབེན་ལོ་དྲུག ཅི་བྱིང་ལོ་ཉི་ཤུ་རྩ་བདུན་ཏེ།
དྲིལ་བས་ལོ་སུམ་ཅུ་སོ་དྲུག་རྒྱལ་སར་བཞུགས་ཤིང་། ཁྲི་ཐོག་ཏུ་ཕེབས་ནས་ལོ་ཉི་ཤུ་རྩ་དྲུག་ལོན་པའི་སྐབས་སུ། ས་ཕོ་ཁྱི་ལོ་ལ་ཏི་ཤྲི་ཀུན་རྒྱལ་ཞི་བར་གཤེགས། སོག་པོའི་མི་དཔོན་ངོ་ལོག་ནས།
ཕོ་བྲང་ཤང་རྡོ་མེས་བསྲེགས། བདེ་བར་གཤེགས་པའི་ཚེམས་ཆེན་དང་། རྡོའི་ལྷུང་བཟེད་ནམ་མཁའ་ལ་བྱོན་ཅེས་གླེང་། དེ་རྟིང་ལོ་བཅུ་ལོན་པའི། ས་ཕོ་སྤྲེའུ་ཧོར་ཟླ་བརྒྱད་པའི་ཉེར་དགུའི་སྲོད་ལ་གོང་མ་ཆེན་མོ་ཡབ་སྲས།
ཕོ་བྲང་ཏའི་དུ་ནས་ཧོར་ཡུལ་དུ་གཤེགས་དགོས་པ་བྱུང་ཤིང་། རྒྱལ་ས་རྒྱ་ཏྭ་མིང་རྒྱལ་པོས་བཟུང་བ་ཡིན་ཟེར་རོ། །དེ་ཡང་སྔ་སོར་ཕོ་བྲང་ཤང་རྡོར་སོག་པོས་མེ་ལ་བསྲེགས་དུས།
སྨན་ཚེའི་རྒྱལ་པོས། ཧོར་རྒྱལ་པོ་ལ་གུས་བཏུད་བྱས་པས་མ་ལོ་བར། ཡུལ་ནས་ཕུད་ས་སྐྱར་ཡོང་། ཆོས་བྱས་པས་མི་འདུས་པ་ཆེན་པོ་བྱུང་འདུག དེའི་སྐབས་སུ་ཧོར་གྱི་རྩིས་པ་ན་རེ། ནུབ་ཕྱོགས་ཀྱི་བན་དེ་ངོ་ལོག་ནས།
རྒྱལ་ས་འཕྲོག་པར་འདུག་ཟེར་བ་བྱུང་ནས་ལྟར་བཏང་བས། སྨན་ཚེ་ལྷ་བཙུན་འཁོར་མང་པོས་བསྐོར་བ་མཐོང་། དེ་ཧོར་རྒྱལ་པོ་ལ་ཞུས་པས། གསོད་ཟེར་བའི་ལུང་བྱུང་ནས། བོད་དུ་ཕྱིན་པས་ཁོ་ན་རེ།
ང་ངོ་ལོག་བྱེད་རྩིས་མིན་པ་ལ་གསོད་ན་སྐྱེ་བ་ཕྱི་མ་ཧོར་གྱི་རྒྱལ་ས་འཕྲོག་པར་གྱུར་ཅིག ཟེར་བའི་སྨོད་བོར་བས། རྒྱ་ཏྭ་མིང་རྒྱལ་པོར་སྐྱེས་ནས་རྒྱལ་ས་ཕྲོགས་པ་ཡིན་ཟེར་རོ། །སྨན་ཚེ་ལྷ་བཙུན་དེར་བསད་དུས།
ཁྲག་ཡང་འོ་མར་བྱུང་ཞེས་

གྲགས་སོ། །སེ་ཆེན་རྒྱལ་པོའི་བཙུན་མོ་ཆུང་བའི་སྲས། ཨ་རོག་ཆེ་ཉི་མ་ནུབ་ཕྱོགས་ལ་གཤེགས་སུ་བཅུག་ནས། རྒྱ་བོད་མཚམས་སུ་བཞུགས། དབུས་གཙང་དུ་ཡང་བྱོན། ངོ་ལོག་ཡང་མང་པོ་མནན། དེའི་སྲས་ཐི་མུར་བྷོ་ཁས་ཀྱང་།
གདན་ས་ཆེན་པོའི་ཞབས་ཏོག་དང་། ཁྲིམས་ལ་ཕན་པའི་བྱ་བ་བཟང་པོ་མང་པོ་བྱས། དེའི་སྲས་ལབ་དེ་ཡབ་ཀྱི་གོ་སར་བསྐོས་ནས། དབུས་གཙང་དུ་མ་བྱོན། མ་ཆུང་བའི་སྲས་ཆོས་དཔལ་ལ། རི་རྩིང་དབང་གི་མིང་བྱིན་དབུས་གཙང་དུ་བྱོན།
རྒྱལ་གྱི་རྩིབ་རིའི་ཞོལ་དུ། སྟོད་ཧོར་གྱི་དམག་དཔུང་བཏུལ། འབྲི་ཁུང་སྒོམ་པ་ཁྲིམས་ལ་བསྒྲལ། དེའི་བུ་རྒྱུད་པདྨ་ཏྭ། པྲ་ཛྙཱ་དབང་ལ་སོགས་ག་ཆུ་ན་ཡོད་པ་རྣམས་ཡིན་ཅིང་།
ཕྱི་སྐོར་དབུས་གཙང་དུ་ཕེབས་པའི་རྒྱལ་པོ་ཧོང་ཐའི་ཇི་ཛོང་ཐིང་ཆེན་པོ་ཡབ་སྲས་པ་རྣམས་ཀྱང་ཡིན་ནོ། །ཧོར་གྱི་རྒྱལ་པོ་རྒྱ་ནག་ཏུ་བྱོན་པའི་ཐོག་མ། ཐི་ཛུང་ཇིང་གར་རྒྱལ་པོས་ས་ཕོ་སྟག་ལ་རྒྱ་ནག་རྒྱལ་ས་ཐོབ་ནས།
རྟིང་མ་ཐོ་གོན་ཐི་མུར་རྒྱལ་པོས། ས་ཕོ་སྤྲེའུའི་ལོ་ལ་རྒྱལ་ས་ཤོར་བ་ཡན་ལ། ལོ་བརྒྱ་དང་ལྔ་བཅུ་ང་གཅིག་སོང་ཞིང་། ཧོར་གྱི་རྒྱལ་རབས་རྐྱང་གྲངས་བཅོ་ལྔ་བྱུང་འདུགཆོས་རྗེ་ས་པཎ་དགུང་ལོ་དྲུག་ཅུ་རེ་གསུམ་བཞེས་པ།
ཤིང་ཕོ་འབྲུག་ལོ་ལ། ཧོར་གྱི་གསེར་ཡིག་པ་ལ་སྔ་བ། རྡོར་ཐ་ཆེས་ས་སྐྱ་ནས། གདན་དྲངས་ནས་བྱོན། ལམ་བར་ལ་ལོ་གསུམ་སོང་། དགུང་ལོ་དྲུག་ཅུ་རེ་དྲུག་བ་མེ་མོ་ལུག་ལ་བྱང་ངོས་སྤྲུལ་པ་སྡེར་ཧོར་རྒྱལ་པོ་གོ་དན་དང་མཇལ་ནས།
ཧོར་གྱི་རྒྱལ་ས་ཤོར་བ་ཡན་ལ། ཧོར་དང་ས་སྐྱ་བ་ཡོན་མཆོད་ལོ་བརྒྱ་དང་བཅུ་དྲུག་མཛད་དོ། །ཧོར་ཐོ་གོན་མུར་རྒྱལ་པོའི་ལག་ནས།
རྒྱའི་ཏྭ་མིང་རྒྱལ་པོས་ས་ཕོ་སྤྲེའུའི་ལོ་ལ་རྒྱ་ནག་རྒྱལ་ས་བླངས་ནས། ད་ལོ་ཤིང་ཕོ་སྟག་གི་ལོ། སྲོག་སྨེ་བརྒྱད་དཀར་དབུས་ན་ཡོད་པ་འདི་ཡན་ལ་ལོ་དྲུག་ཅུ་རེ་བདུན་སོང་འདུག་གོ།

བོད་དབུས་གཙང་དུ་ཐོག་མར་ཧོར་ཇིང་གིར་རྒྱལ་པོས། རྒྱ་ནག་རྒྱལ་ས་ལོན་ནས་རྒྱལ་ཁམས་བྱིངས་པོ་མནན། བུ་རྣམས་ལ་ས་བགོས་བྱས་པའི་དུས་དང་། གཞན་ཡང་ཧོར་རྒྱལ་པོ་ན་རིམ་གྱི་བར་ལ། ལྷ་སྡེ་མི་སྡེ་ཕྱེ་གསལ་དང་ས་ཚིགས།
དུད་བགྲང་ལུགས་ཅི་རིགས་སུ་བྱུང་འདུག་ནའང་། འདིར་ཧོར་ཐོ་གོན་ཐི་མུར་རྒྱལ་པོས། ཁྲི་ཐོག་ཕེབས་ནས། དྷོ་ཤུ་ཏ་ཨ་ནུ་གན་བྱ་བ་དང་། གབ་ཕྱག་ཏྭའི་ཕིང་ཆང་མངགས་ནས། དབུས་གཙང་དཔོན་ཆེན་གཞོན་དབང་སྐྱར་མའི་དུས།
ས་ཚིགས་དུད་གྲངས། ཧོར་དུད་བཅས་པ་ནི་འདི་ལྟར་སྣང་ངོ་། ཁང་པ་ཀ་བ་དྲུག་གི་ཁྱོན་ཅིག ཞིང་ཧོར་སོན་ཁལ་བཅུ་གཉིས་ཀྱི་ས། མི་བཟའ་མི་བུ་ཚ་བྲན་ཁོལ་ཕོ་མོ་དང་བཅས་པ་དྲུག
ཕྱུགས་སྒལ་རྨོས་བཞོན་གསུམ། ར་ལུག་མགོ་ཆེན་གཉིས་རྣམས་ལ་མགོ་སྭེ་ཉི་ཤུ་རྩ་བཞི་ཡོད་པར་འདུག་པ། དེ་འདྲ་ཞིག་ལ་ཧོར་དུད་ཚང་མ་གཅིག་ཟེར་བར་འདུག་ཅིང་། ཧོར་དུད་ལྔ་བཅུ་ལ་རྟ་མགོ་གཅིག
དེ་གཉིས་ལ་བརྒྱ་སྐོར་གཅིག དེ་བཅུ་ལ་སྟོང་སྐོར་གཅིག དེ་བཅུ་ལ་ཁྲི་སྐོར་གཅིག་ཟེར་ཞིང་། ཁྲི་སྐོར་ལུགས་ཅན་ཚང་མ་ལ། ལྷ་སྡེ་སྟོང་སྐོར་བཞི་དང་། མི་སྡེ་སྟོང་སྐོར་དྲུག་དགོས་པ་ཡིན་པ་འདུག
ཁྲི་སྐོར་བཅུ་ལ་ཀླུ་གཅིག དེ་བཅུ་ལ་ཞིང་གཅིག་ཟེར་རོ། །འདི་བཞིན་རྩིས་པའི་ཞིང་བཅུ་གཅིག་ཧོར་སེ་ཆེན་རྒྱལ་པོའི་དུས་མངའ་འོག་ཏུ་ཆུག་པ་ཡིན་པ་འདུག་ཅིང་། ཞིང་གི་མིང་ནི་ཏའི་ཏུའི་མཁར་ནང་ན་ཅོང་ཞིང་།
ཕྱི་སོ་ན་ཧོ་ནམ་ཞིང་། ཞིམ་ཟ་ཞིང་། གམ་ཟུ་ཞིང་། སི་ཆོན་ཞིང་། ཧུ་ནམ་ཞིང་། གྱང་སི་ཞིང་། བྱང་ཅི་ཞིང་། གུ་རུ་ཞིང་། ལེའོ་ཡང་ཞིང་། བོད་ཆོལ་ཁ་གསུམ་གྱིས།
ཞིང་གཙང་མ་མ་ལོང་ན་ཡང་། བླ་མའི་བཞུགས་གནས་དང་། སངས་རྒྱས་ཀྱི་བསྟན་པ་དར་བའི་ས་ཕྱོགས་ཡིན་པས་ཞིང་གཅིག་ཏུ་བགྲངས་པས། བཅུ་གཅིག་ཡིན་ཟེར་རོ། །ལས་གནས་བསྐོས་པའི་རིམ་

པ་ནི། བཅུ་དཔོན། ལྔ་བཅུ་དཔོན། བརྒྱདཔོན། སྟོང་དཔོན། ཁྲི་དཔོན། ཀླུའི་ད་ར་ཁ་ཆེ། ཀླུ་གསུམ་ལ་དབང་ན། ཀླུ་གུན་མིན་དབན་ཧུ་ཞེས་པའི་མིང་དང་། ཤེལ་ཀྱི་ཐམ་ཁ་སྟེར་བ་ཡིན་པ་འདུག་པ། བོད་དུ་དཔོན་ཆེན་ཤཱཀྱ་བཟང་པོ་ལ་གནང་འདུག
གཞན་ཡང་དཔོན་ཆེན་ཕལ་ཆེ་བ་ལ། དྷིང་ཟྭམ་ལུ་སོན་ཝི་སི་དུ་དབྱེན་ཤ་ཟེར་བའི་མིང་དང་། དངུལ་དམ་གླིང་དྲུག་མ་སྟག་མགོ་དང་བཅས་པ་སྟེར་བར་འདུགདཔོན་ཆེན་ཞེས་པ་ནི་བླ་མའི་ཉེ་གནས་ལ།
བོད་ཀྱིས་ཆེ་མིང་བཏགས་པར་འདུག་ཅིང་། ཆོལ་ཁ་ཞེས་པ་ཧོར་རྒྱལ་པོས་བླ་མ་ལ་དབང་ཡོན་ཕུལ་བའི་མདོ་སྟོད་སྨད་དབུས་གཙང་དང་བཅས་པ་ལ་མིང་བཏགས་པར་འདུག རྒྱ་ཧོར་གྱི་ཡུལ་ཞིང་དང་།
ཁྲི་སྟོང་ལ་སོགས་པ་མ་གཏོགས། ཆོལ་ཁའི་མིང་ནི་བརྗོད་བྱ་མེད་ཟེར་རོ། །ཞིང་དུ་ལོང་ནས་ཞིང་གི་མི་དཔོན་ཆེན་པོ་ཟེར། རྒྱལ་རྒྱུད་བུ་དང་མག་པ་ལ་བཀོད་པ་ཡིན་པར་འདུག་ཅིང་། དབང་གི་མིང་དང་།
གསེར་གྱི་དམ་ཁ་གསེར་སྒོར། དངུལ་སྒོར་སྟེར་བ་ཡིན་པར་འདུག དེ་ཡང་བུ་ཆེ་འབྲིང་ཆུང་གསུམ་ལ་དཔགས་པའི་མིང་རབ་འབྲིང་ཐ་ལས་ཚན་རིམ་པ་གསུམ་དུ་བསྐོས་པ་ཡིན་འདུག རྒྱལ་ཁམས་འཇགས་དགོས་པའི་དོན་ལ།
རྒྱལ་པོ་ཡབ་སྲས་ལ། ངོ་སྲུང་མེད་པའི་སྙན་སྐུལ་ཞུ་བ་དང་། རྒྱལ་རྒྱུད་མི་དཔོན་རྣམས་ཀྱིས་གསུག་པ་ཟོས་པ་དང་། བྱ་བ་ནོར་པ་བྱས་པ་ན། འཆོས་པ་དང་། སྐྱོན་འཛིན་པའི་ཁྲིམས་ར་ཐའི་ས་གསུམ་ཡོད་པའི།
སྐུའི་ཐའི་ཁྲིམས་ར། ཏཱ་ཏུ་ན་ཡོད། སི་ཐའི་ཀིཾ་ཆ་ཧཱུ་ན་ཡོད། གནམ་ཐའི་ཧང་བྱིའུ་ན་ཡོད། ཐའི་ས་གསུམ་གྱི་འོག་ན་གླེན་ཧང་ཟི་ཉི་ཤུ་རྩ་བཞི་ཡོད་པ། མཚན་ལའང་སོན་ཧང་བཞིན་མིང་།
ཙ་ཧེ་ཙ་ཧོ་དེ་རྣམས་ཀྱང་ཁྲིམས་ཀྱི་དགག་བཞི་ཡིན། དེ་བཞི་སྐོར་ལ་ཁྲིམས་ར་དྲུག་བཞི་ཉི་ཤུ་རྩ་བཞི་ཡོད་པའོ། །མི་ཆེན་ཧོར་གྱི་རྒྱལ་རབས་འདི་བྲིས་པས། །དགེ་ཆེན་རྣམ་དཀར་འབྲས་བུ་འདི་ཡི་མཐུས།
།ས་ཆེན་འདི་ལ་གནས་པའི་འགྲོ་བ་ཀུན། །བདེ་ཆེན་ཐར་པའི་གླིང་དུ་མྱུར་བགྲོད་ཤོག །དགེ་ལེགས་འཕེལ་བར་གྱུར་ཅིག།།།

དབུས་གཙང་ཁྲི་སྐོར་གྱི་དུད་གྲངས་དང་། འཇའ་མོ་འཛིན་ལུགས་བཞུགས་སོ། །ཧོར་སེ་ཆེན་རྒྱལ་པོའི་ལུང་གིས། མི་ཆེན་དས་མན་ལ་བཀའ་བསྩལ་པ། དས་མན་ཁྱོད་ཉོན་གཅིག་བོད་འདི་མི་ཐུ་མོ་རང་ཡིན་པར། སྔོན་བོད་ཀྱི་རྒྱལ་པོ་ཡོད་པའི་དུས།
ཐང་ཐའི་ཛུང་རྒྱལ་པོའི་རིང་ལ། རི་བོ་རྩེ་ལྔའི་བར་བོད་དམག་མང་པོ་ཡོང་། ཧུ་ཐིང་ཧུས་སར་བཀའ་མ་ལོག་ཟེར་བའི་མཚན་ཆེན་པོ་སྡོད་པ་བྱས་འདུག ད་ལྟ་བོད་ལ་རྒྱལ་པོ་མེད།
ཇིང་གིར་རྒྱལ་པོའི་སྐུ་བསོད་ལ། །རྒྱལ་ཁམས་ཆེན་པོ་དབང་དུ་བསྡུས། །ས་སྐྱ་བླ་མའང་རང་རེའི་བླ་མཆོད་དུ་ཁུགས་པ་འདི་ཡིན། བླ་མ་འཕགས་པ་ཁུ་དབོན་འདི་པ། ཡུལ་གཞན་གྱི་རྒྱལ་པོ་ཡིན་ན།
ཁོང་ཤེས་རབ་ཆེས་བས་རང་རེས་མི་ཐུབ། ད་ལྟ་བོད་བྱིངས་རང་རེའི་འོག་ཏུ་ཆུད་པ་འདི་ཡིན། དས་སྨན་ཁྱོད་སྤྱོད་པ་བཟང་པོ་ཡོད་པས། ས་སྐྱར་ཐེངས་གཅིག་སོང་ཤིག །བོད་བྱིངས་པོ་སེ་ཆེན་གོ་པེ་ལིའི་འོག་ཏུ་ཆུད་ནས།
མི་ཆེན་དས་སྨན་ཡང་ས་སྐྱ་ན་སླེབ་ཡོད་པ་འདུག་ཟེར་བའི་གཏམ་སྙན་པོ་ཐོས་པ་ཡིན་གསུངས། དས་སྨན་གྱིས་ཞུས་པ་རྒྱལ་པོ་ཁྱེད་ཀྱི་ལུང་བཞིན་འགྲོ་བར་བྱེད། དེ་ལྟར་ནའང་བོད་བྱ་བ་མི་ཐུ་མོ་ཡིན་འདུག་པ་དང་།
ཁོང་རང་གི་རྒྱལ་ཁྲིམས་ཀྱང་ཞིག རྒྱ་ཧོར་གྱི་ཁྲིམས་ནི་ཇི་བཞིན་མ་ཆགས། སོ་ཁ་རྣམས་ཀྱང་མ་ཚུགས་པར་ཡོད་འདུག་པས། ཡར་ཕྱིར་གྱི་མཐུན་རྐྱེན་སྦྱོར་བ་དང་། བྱ་བ་ཆེན་པོ་འགྲུབ་པ་ཇི་

ལྟར་ཡོང་མིན་ཟེར། ཡང་རྒྱལ་པོའི་ལུང་གིས། རང་རེ་ཚང་ལ་བོད་བྱིངས་པོ་འོག་ཏུ་ཆུག་ཡོད་པ་འདུག་ཟེར་བའི་གཏམ་སྙན་པོ་དེས་ཆོག ཆས་ཁ་ཆ་རྐྱེན་གང་དགོས་མ་ཐུང་གན་པས་སྐུར། ས་སྐྱ་མན་ལ་འཇའ་མོ་ཆེ་ཆུང་དུ་འོས།
ས་འཇམ་རྩུབ། མི་སྔེ་དར་རྒུད། རྒྱ་འཇམ་ལ་དཔེ་ལྟོས་ལ་ཚུགས་ཤོག བླ་མ་འཕགས་པ་ཡར་ལ་བྱོན་དུས་འབྱོན་ལམ་བདེ་དགོས་པ་ཡིན། ཡང་དོན་གཅིག་ལ། ཁྱོད་སྭན་ཇིང་དབེན་དུ་བསྐོས་པ་ལ། བོད་ཀྱི་གནས་ལུགས་རྣམས་ཞིབ་པར་གོ་ན།
གནམ་སའི་བྱ་བ་ཆེན་པོ་དང་། མི་མང་པོ་ལ་ཕན་པ་ཡིན་པས་སོང་ཤོག་གསུངས་ནས། བླ་མའི་བཀའ་ཤོག་དང་། རྒྱལ་པོའི་འཇའ་ས་དགོས་པ་རྣམས་གནང་། དས་སྨན་འཁོར་མང་པོ་དང་བཅས་པས་ཡར་ཕྱིར་ཆས།
བོད་ཀྱི་བན་སྐྱ་རྒན་འགོ་དྲག་རིགས་སྤྱི་སྒོས་ལ། གནང་སྦྱིན་ཆ་རྐྱེན་བཟང་པོ་དང་བཅས་པ། གན་མཛོད་ཆེ་ཆུང་ནས་སྐུར་ཏེ་ཡར་ཡོང་། ཐོག་མར་བོད་དུ་བསྟན་པ་ཕྱི་དར་ཀྱི་ཆོས་བྱུང་ས་ཡིན་པས།
མདོ་སྨད་ཀྱི་དན་ཏིག་ཤེལ་གྱི་ལྷ་ཁང་དང་། མདོ་སྟོད་གཙོ་མདོ་བསམ་འགྲུབ། གཙང་དཔལ་ལྡན་ས་སྐྱ་རྣམས་སུ་རིམ་པར་མི་མང་པོ་བསགས། གང་ལ་གང་འོས་ཀྱི་གནང་སྦྱིན་སྤྲད། བཀའ་ལུང་བསྒྲགས་ཤིང་རྒྱ་བོད་ཀྱི་སོ་མཚམས་ནས།
ས་སྐྱ་མན་ལ་འཇམ་ཆེན་ཉི་ཤུ་རྩ་གསུམ་བཙུགས། སོ་སོར་ཕྱེ་ནས་མདོ་སྨད་ས་འཇམ་པས་འཇའ་མོ་བདུན། མདོ་སྟོད་ལ་འཇའ་མོ་དགུ། དབུས་གཙང་ལ་འཇའ་མོ་བཅུ་གཅིག
དེའི་ནང་ནས་ཀྱང་དབུས་པས་འཇའ་མོ་འཛིན་དགོས་པ་ལ། སོག ཤག རྩི་བར། ཤ་ཕོ། རྐང་། དགོན་སར། བྱམ་གྱ་བ་དང་བདུན། གཙང་པས་འཛིན་དགོས་པ་ལ། སྟག ཚོང་འདུས། དར་ལུང་། གྲོམ་པ་ས་སྐྱ་རང་དང་བཞི་བཙུགས།
ཁྲི་སྐོར་སོ་སོས་འཇམ་སྐྱོར་འདབ་པའི་བཀོད་པ་

བྱས། བོད་བྱིངས་པོ་ལ་རྒྱལ་པོ་ཡོན་མཆོད་ཀྱི་བཀའ་ལུང་འཕྲོད། ས་སྐྱ་འཁོར། བོད་སྤྱི་སྒོས་ཀྱི་གནས་ལུགས་ཐམས་ཅད་ཁོང་དུ་ཆུད་ནས། རྒྱལ་པོའི་དྲུང་དུ་སླེབས། རྒྱུ་མཚན་རྣམས་ཞུས་པས་གོ་ཆོད་འདུག་གསུངས།
གསོལ་རས་དང་། གནང་སྦྱིན་བཟང་པོ་སྦྱིན། སྭན་ཇིང་དབེན་གྱི། ཁྲིམས་དར་རྩ་བའི་དཔོན་ཆེན་དུ་བསྐོས། བོད་ཀྱི་འཇའ་མོ་རྣམས་གསར་བཙུགས་ཡིན་པས་འཇགས་པར་བྱེད་པའི་མི་གཅིག་བསྐོ་དགོས་པ་ཡོད་ཞུས་པས།
མི་ཆེན་ཨི་ཇི་ལག་ཟེར་བ་ལ། བོད་འཇམ་ཤེས་པའི་འཇའ་ས་དང་། ཐོང་ཇི་ལས་བཀའ་གནང་ནས་ཡར་ལ་བཏང་།དེ་ནས་བཟུང་། ཧོར་ས་སྐྱ་བ་ཡོན་མཆོད་དུ་ཇི་ཙམ་སྦྲེལ་ཀྱི་བར་ལ། བོད་འཇམ་ཉི་ཤུ་རྩ་བདུན་པོ་དེ་བདེ་མོར་འཇགས་པས།
བླ་མ་དཔོན་ཆེན། ཧོར་གྱི་གསེར་ཡིག་པ་རྣམས་ལ། འབྱོན་ལམ་བདེ་ཞིང་བོད་འབངས་བྱིངས་པོ་སྐྱིད་པར་བྱུང་སྐད། འདི་ནི་སེ་ཆེན་རྒྱལ་པོས་ས་སྐྱར་གསེར་ཡིག་པ་མངགས་པའི་སྔོན་མ་ཡིན་ཅིང་།
སངས་རྒྱས་ཀྱི་བསྟན་པ་དང་། ས་སྐྱ་བ་ལ་ཤིན་ཏུ་དད་པའི་མི་དཔོན་བཟང་པོ་གཅིག་བྱུང་འདུག་པས། རྣམ་ཐར་ཟུར་ཙམ་བྲིས་པ་ཡིན། ཐོང་ཛི་ཨི་ཐི་ཇི་ལག་གིས་བོད་འཇམ་ཐོག་ཏུ་མ་སླེབས་གོང་ཧོར་རྒྱལ་པོ་འཇང་ཡུལ་ལ་དམག་ཐོག་ཏུ་བྱོན་དུས།
མདོ་སྨད་ཀྱི་འཇའ་མོ་གཉིས། རྒྱ་འཇམས་ཀྱི་ཞོར་ལ། མར་ལ་བསྡུས་པས། རིམ་ཤུགས་རྒྱབ་པས། མདོ་སྟོད་ག་རེ། གོ་དཔེའི་འཇའ་མོ་གཉིས་དབུས་གཙང་པ་ལ་སྟག་སྐོར་ནས་གལ།
ཁྲུམས་ཞིག་ནས་ལོ་ཤས་ནན་ལྟར་སྦྱོང་བ་ལ། ཐོང་ཇི་སླེབ་ནས། ག་རེ་གོ་སའི་འཇའ་མོ་གཉིས་པོ་སྔར་བཞིན་མདོ་སྟོད་པ་རང་ལ་ཁེལ་བས། ཐེང་ཛི་ཨི་ཇི་ལག་དེ་ཡང་དབུས་གཙང་ལ་དྲིན་ཆེ་བར་བྱུང་བར་གདའོ།
།ཧོར་སེ་ཆེན་རྒྱལ་པོའི་དུས། བོད་ཁམས་བྱིངས་པོ་ལ་མི་བརྩི་དུད་

གྲངས་བྱུང་བའི་དུས། མདོ་སྨད་ནས་ཡར་རྩིས་པར་འདུག་པས། ག་ཆུ་རབ་ཁ་ནས། ནང་སོ་ལ་གཏོགས་པའི་གཞིས་དང་། གྱང་གི་རྩ་དང་། བླ་བ་འཁར་དང་།དེའི་འོག་ན་དེམ་ཁང་གཞིས་བྱ་བ་ཡོད་པས། དེ་རྣམས་བླ་མ་འཕགས་པ་ལ།
ས་ཕུད་དུ་ལུང་གི་ཕུལ་ནས། གན་འཇམ་ལ་སོགས་དང་། རྒྱ་བོད་ཀྱི་ཁྲལ་དུད་གང་ཡང་མི་འཁྲི་བ། གཙང་མར་ཡོད་པ་ལ། ཧོར་སོན་ལྔ་བརྒྱའི་ས་ཡིན་ཟེར་བར་འདུག ཧོར་དང་ས་སྐྱ་བ་ཡོན་མཆོད་དུ་འབྲེལ་ནས།
འགོ་བའི་མགོན་པོ་ཆོས་རྒྱལ་འཕགས་པས། རྒྱ་ནག་ཏའི་ཏུའི་ཕོ་བྲང་དུ་ཐེངས་གསུམ་བྱོན། གོང་མ་སེ་ཆེན་རྒྱལ་པོ་ཡབ་ཡུམ་སྲས་བཅས་ལ། ས་སྐྱ་བའི་ཁྱད་ཆོས། རྒྱུད་གསུམ་གྱི་དབང་མོ་ཆེ་ཚར་གསུམ་བསྐུར་བའི་དབང་ཡོན་སྔ་མ་ལ།
དབུས་གཙང་གི་ཁྲི་སྐོར་བཅུ་གསུམ་ཕུལ་བ་ནི། མངའ་རིས་རྫོང་ཁའི་འོག་གི གློ་དོལ་རྫོང་གསུམ་ཁྲི་སྐོར་གཅིག ལ་སྟོད་ལྷོ་བྱང་། ཆུ་ཞལ་རྣམས་རེ་རེ་བགྲངས་པ་ཁྲི་སྐོར་བཞི།
སྦྲ་བེར་ཁྱུང་གསུམ་ཁྲི་གཅིག །ཡར་འབྲོག་ཚལ་པ་ཁྲི་སྐོར་གཉིས། །རྒྱ་འབྲི་གཡའ་ཕག་ཁྲི་སྐོར་བཞི། །ཟུར་ནས་བསྡུས་པའི་གཅིག་བྱུང་བ། །བྱ་ཡུལ་ཧོར་དུད་སྟོང་ཕྲག་གཅིག །འབྲུག་པ་ཧོར་དུད་དགུ་བརྒྱར་བྱེད།
།སྟོང་དང་དགུ་བརྒྱ་ཕྱེད་ཁྱེར་དུ། ཁྲི་སྐོར་གཅིག་གི་བྱ་བ་བསྒྲུབས། །དེ་རྣམས་དྲིལ་བས་བཅུ་གསུམ་ཚང་། །དབང་ཡོན་བར་མ་ལ། བོད་ཆོལ་ཁ་གསུམ་ཕུལ་བ་ནི། མངའ་རིས་གུང་ཐང་ནས།
སོག་ལ་སྐྱ་བོ་ཡན་དམ་པ་ཆོས་ཀྱི་ཆོལ་ཁ། སོག་ལ་སྐྱ་བོ་ནས་རྨ་ཆུ་ཁུག་པ་ཡན། མགོ་ནག་མིའི་ཆོལ་ཁ། རྨ་ཆུ་ཁུག་པ་མན། རྒྱ་མཆོད་རྟེན་དཀར་པོ་ཡན། དུད་འགྲོ་རྟའི་ཆོལ་ཁ་དང་གསུམ་ཡོད་དེ།
མི་རྟ་ཆོས་གསུམ་གྱི་འབུལ་བའི་ལུགས་སུ་བྱས་ནས། ཕུལ་བ་ཡིན་པར་འདུག་ཅིང་། ཆོལ་ཁ་རེ་ལ་དཔོན་ཆེན་རེ་

རེ་རྒྱལ་པོ་ཡོན་མཆོད་བཀའ་གྲོས་སུ་བསྟུན་ནས་བསྐོ་བར་མཛད་འདུགདབང་ཡོན་རྟིང་མ་ལ་བླ་མའི་བཀའ་བཞིན། རྒྱའི་ཡུར་མ་ཆེན་མོ་ཕུལ་ནས། རྒྱ་མི་ཁྲི་ཁྲག་མང་པོ་སྲོག་ཐར་དུ་བཅུག དེ་དུས་བླ་མ་འཕགས་པས་བསྔོ་བ་སྨོན་ལམ་འདི་ལྟར་མཛད་དོ།
།ནམ་མཁའི་ཁམས་ནི་ཁྲག་གི་མདོག་ལྟར་དམར། །རྐང་ལེབ་རོ་ཡིས་ཕྱི་ཡི་རྒྱ་མཚོ་གང་། །འདི་འདྲ་བཅད་པའི་དགེ་བ་གང་དེ་ཡིས། །མཁྱེན་རབ་དབང་ཕྱུག་ཐུགས་དགོངས་རྫོགས་ཕྱིར་དང་།
།ཕན་བདེའི་བསྟན་པ་རབ་ཏུ་དར་ཕྱིར་དང་། །མི་དབང་སྐུ་ཚེ་ཤིན་ཏུ་བརྟན་ཕྱིར་བསྔོ། །ཞེས་གསུངས་ཤིང་། སངས་རྒྱས་ཀྱི་བསྟན་པ་དང་འགྲོ་བ་སེམས་ཅན་གྱི་དོན་ལ་ཕན་པ་རྒྱ་ཆེན་པོ་མཛད་པར་གདའོ།
།གོང་མ་སེ་ཆེན་རྒྱལ་པོ་དང་། བླ་མ་འཕགས་པ་གཉིས་ཐུགས་སོ་བསོད་འབེལ་གཏམ་གླེང་བའི་སྐབས་ན། རྒྱལ་པོས་བླ་མ་ལ། དང་པོར་ཇིང་གིར་རྒྱལ་པོས་རྒྱལ་ཁམས་བྱིངས་པོ་བསྡུས་པའི་སྐབས་ན།
ངེད་ཀྱི་རྒྱལ་ཁམས་ཆོས་པ་དང་། འཇགས་སུ་འཇུག་པའི་དུས་སུ་ཡང་། ཤེད་མོང་ལེགས་པར་གདབས་པས། ཧོར་ཀྱི་དམག་མི་རྣམས་ལ། ད་ལྟ་ཟས་ནོར་གྱི་སྟོབས་ཞན་པས། ཤེད་མོང་སྣོན་པའི་ཐབས་དང་ཆོས་ཕྱོགས་ཇི་ལྟར་བྱས་ན་འཐད་གསུངས་པས།
བླ་མའི་ཞལ་ཏ། ཁྱེད་རང་ལ་ཡོད་པའི་མཛོད་ཀྱི་ཆ་རྐྱེན་དང་། དམག་མི་རེས་པའི་གྲངས་ལོངས་ལ། ལོ་འགའི་བར་ལ་གཞི་བཅས་ཀྱིས་ལྟོ་གོས་འཚོ་བའི་གནང་སྦྱིན་བྱེད་པར་འོས་གསུང་བ་བྱུང་ནས་དེ་བཞིན་བྱས་པས།
དམག་མི་ལ་རྩ་བའི་ཧོར་དམག་ཁྲི་ཚོ་ལྔ་བཅུ་དང་། རེས་པ་ཡང་ཚན་ཆེ་བར་བྱུང་བ་ལ། གནང་སྦྱིན་བྱེད་པའི་ཆ་རྐྱེན་མ་ལྡང་བྱུང་པས། ཡང་རྒྱལ་པོའི་གསུངས་ནས།
ད་ལྟ་ཆ་རྐྱེན་གྱི་མ་ལྕོག་བྱུང་བས། ཧོར་ཡུལ་གྱི་ལྷོ་ཕྱོགས་ན། །

སྨན་ཚེ་ཞེས་བྱ་བའི་རྒྱལ་པོ་དང་། དེའི་འོག་ན་མི་སྡེ་ཕྱུག་པོ་ཡོད་པར་འདུགདེ་རང་གི་དམག་གིས་བླངས་ནས། བུ་རྟའི་ཤེད་མོང་བཅོས་ན་ཨེ་འཐད་གསུངས་པས། བླ་མའི་ཞལ་ནས། ད་ལྟ་ཁྱེད་ལ་དོན་ཆེན་པོ་འདི་སྒྲུབ་པའི་མི་མི་སྣང་བས་མ་རིངས།
ངེད་ཀྱིས་བརྟག་པ་བྱེད་གསུངས། དེའི་ཕྱི་ལོ་རྒྱལ་པོའི་གཅུང་པོ་ཨེ་ཆེན་ཧུ་ལ་ཧུས། གོང་མ་ལ་གདབ་ནོར་ལོ་གསར་སྐྱེལ་བ་ལ་ཁོང་གི་མི་དཔོན་བ་ཡན་ཟེར་བས་འགོ་བྱས།
འུ་ལག་ལྔ་བརྒྱ་ཙམ་དང་བཅས་པ་ཡོང་བའི་ལམ་དུ། ཨུ་ལུག་ནོན་ཡོན་བྱ་བ། རི་དྭགས་ལ་ཡོང་། ནམ་ལ་བྱེད་པ་དང་འཕྲད། ཤེས་རབ་ཆེ་བ་དང་། གཟུགས་བཟང་བའི་མི་དཔོན་དེ་གཉིས། རྟ་ཐོག་ཏུ་དྲི་བ་གཏམ་ལབ་བྱས་པས།
གཅིག་ལ་གཅིག་མགུ་བ་ཡན་རྒྱལ་པོ་དང་མཇལ་འཕྲད་བྱས་རྟིང་། རྒྱལ་རྒྱུད་མི་དཔོན་རྣམས་ཀྱི་རྩར། ཧོར་ཡུལ་ན། ཨུ་ལུག་ཟེར་བའི་མི་དཔོན་བཟང་པོ་གཅིག་འདུག དེ་རྒྱལ་པོའི་རྩ་རུ་སྡོད་འོས་པ་གཅིག་འདུག་ཅེས་ལབ་པས།
གཏམ་དེ་གོང་མས་གསན་ནས་ཨུ་ལུག་འབོད་མཁན་ཐུགས་ལ་གཏགས་ནས། ནང་བློན་ཆེན་པོར་གྱུར་ཏེ། འདིས་ཀྱང་བ་ཡན་ལ་ཕན་གཏགས་པའི། གཏམ་རྟིང་ལ་ཡོད། དེར་བ་ཡན་རྒྱལ་པོ་དང་མཇལ།
ཕོ་བྲང་དུ་སྟོན་མོ་ཆེན་པོ་བྱེད་པ་ལ། བླ་མ་དམ་པ་གདན་དྲངས་པའི་དུས་ན། བ་ཡན་མཇལ་བའི་སྤྱོད་པ་དང་འགྲོ་ལུགས། ཞུ་བའི་གཏམ་བརྗོད་མཁས་པ་ཡོན་ཏན་ཆེ་བར་འདུག་པ་བླ་མས་མཁྱེན་ནས།
རྒྱལ་པོ་ལ་མི་བཟང་པོ་ཁོ་པ་ལ་འདུག་གསུང་། རྒྱལ་པོས་དགོངས་ནས་བ་ཡན་གྱི་ཚབ་ཏུ། གོང་མའི་རེས་དཔོན་གཅིག་དང་། གསེར་ཡིག་པ་བྱིན་པོ་དེ་ལ། གནང་སྦྱིན་བཟང་པོ་བྱས། ལོ་ལན་བསྐུར་ནས་བཏང་། བ་ཡན་སྡོད་གསུངས་ནས་བསྡད་ཡོད་པའི་སྐབས་སུ།
ཁོང་པ་ཡན་དང་། ཨུ་ལུག་

གཉིས་གཅིག་ལས་གཅིག་བཟང་བའི་བློན་ཆེན་གཉིས་ཡོད་པའི་སྐབས་དེར། ཡང་རྒྱལ་པོས་བླ་མ་ལ། ད་བ་ཡན་འདི་སྨན་ཚེའི་ཕྱོགས་སུ་བཏང་ན་གསུངས་པ་ལ། དེ་འཕེར་བ་འདུག ངེད་ཀྱིས་དོན་འགྲུབ་པའི་ཐབས་དང་རྟེན་འབྲེལ་བྱེད་གསུངས་ནས།
བལ་པོ་ཨེ་ནེར་དགའ་སྤྲུལ་པའི་ལྷ་བཟོ་བ་ལྟ་བུ་ལ་ཞལ་ཏ་མཛད། འཇུ་ཚུར་ལྷ་ཁང་དང་། ཆོས་སྐྱོང་མ་ཧཱ་ཀ་ལ་འཁོར་བཅས་ཀྱི་སྐུ་བཞེངས། རབ་གནས་བླ་མ་རང་གིས་མཛད། མགོན་པོའི་ཞལ་སྨན་ཚེ་ཕྱོགས་ལ་གཟིགས་སུ་བཅུག
ལོབ་དཔོན་དམ་པ་ཀུན་དགའ་དེར། ཆོས་སྐྱོང་སྒྲུབ་པ་མཛད་པ་ལ་བསྐོས། བ་ཡན་ལ་ཆིང་སང་གྱི་མིང་དམ་ཁ་བྱིན་ནས། གྲོགས་ལ་རྒྱའི་རིགས་ཀྱི་བྱང་བི་ཐང་ཆུའི་ཕིང་ཆད་ཟེར་བའི་མཁས་པ་ཞིག་ཀྱང་བཏང་ཞིང་།
ཆིང་སང་གི་འགོ་བྱས་ཧོར་དམག་བྱིངས་པོ་བརྫངས་ནས། སྨན་ཚེའི་རྒྱལ་ཁམས་ལོངས་ལ་ཤོག་གསུངས་པའི་ལུང་བྱུང་དུས། བ་ཡན་ཆིང་སང་གིས་ངེད་སྨན་ཚེར་སླེབས་ནས་དམག་པོ་ཆེའི་བྱ་བ་འདྲ་མི་འདྲ་ཐེ་ཚོམ་བྱུང་དུས།
ཞུ་བ་གཏོང་དགོས་ཏེ། ངེད་ཀྱི་གསེར་ཡིག་པ་གོང་མའི་དྲུང་དུ་འགྲོ་བ་དང་། དེ་སྒུག་པའི་བར་དུ་དམག་གི་འགྲོ་འདུག་ཇི་ལྟར་བྱེད་ཞུས་པས། ཁོ་བདེན་པར་འདུག་ངའི་ལུང་ཡིན་གྱིས་ལ་ཁྱོད་རང་གི་ཐག་ཆོད་ལ།
བྱ་བ་རྣམས་བསྒྲིགས་སུ་ཆུག་གསུངས་པའི་ལུང་ཐོབ་ནས་ཕྱིན་པས། ཆིང་སང་དམག་ལེགས་ནས། སྨན་ཚེ་རྒྱལ་པོའི་ཕོ་བྲང་ཡང་ཐོབ་ནས། རྒྱལ་ཁམས་བླངས་པས།
ཐད་ཀ་ཐད་ཀར་མི་དཔོན་གྱི་བསྐོ་བཞག་བྱས། སྨན་ཚེ་རྒྱལ་པོའི་མུ་ཏིག་གི་གོས་གཅིག་དང་དམ་ག་རྒྱལ་བའི་རྟགས་བྱེད་ཟེར་ནས་ཆིང་སང་གིས་བཟུང་། གཞན་ཆ་རྐྱེན་བྱིངས་པོ་རྒྱལ་པོ་ལ་གདབ་ཏུ་བཏང་བའི་དུས་སུ།
སྨན་ཚེའི་ས་ཕྱོགས་རྒྱུས་ཡོད་པའི་སྐྱེ་བོ་འགའ་རེས། མཁར་

མིག་གི་ས་ཆ་མི་སྡེ་བཟང་སར་ལས་ཀ་ཞུས། འཇའ་ས་ཁྱེར་སོང་བས། བ་ཡན་གྱི་འགྲིམས་དུ་མ་བཅུག ཆ་གཅིག་པར་ང་དང་པོ་ལུང་ཐོབ་ཡོད་པ་དང་། མི་དཔོན་བསྐོས་ཚར་བ་རྣམས་བརྟན་དུ་མ་བཅུག་ན། མི་སྡེ་ཁྲུམས་ཞིག་གིས་དོགས་བྱས་ནས་བྱ་བ་འཇགས་རྟིང་།
རྒྱལ་པོའི་དྲུང་དུ་འོང་ནས་མཇལ་བའི་ཚེ། ཆིང་སང་རེས་དང་མཇལ་འཕྲད་གྲུབ་མ་ཐག ཁོ་རང་གི་ཁང་པར་མ་ཡོང་བར། རེས་ཁང་དུ་བསྡད་པའི་བར་ལ། རྒྱལ་པོས་ཁོ་ལ་ང་རྒྱལ་ཆེན་པོ་ཡོད་དགོངས་པ་གཅིག་བྱུང་ནས།
ཟུ་གུར་ཆེ་གཅིག་བ་ཡན་གྱི་རྩར་བཏང་ནས། ཁྱོད་བ་ཡན་ཚན་པའི་མི་ཡིན་པ་གན་པ་ལ། སྲས་མིང་དང་ལས་ཀ་ཆེན་པོ་བྱིན་ནས་བཏང་བ་ཡིན། སྨན་ཚེའི་རྒྱལ་ཁམས་ལེན་པ་ལ་བརྩོན་འགྲུས་བྱ་བ་ཕིང་ཆང་གིས་བྱས།
མིང་ཁྱོད་ཀྱིས་བླངས་ནས་ང་རྒྱལ་མ་ཆེ་གསུངས་པ་ཞིག་བསྐུར་ནས་བཏང་། ཟུ་གུར་ཆེ་སོང་རྟིང་། རྒྱལ་པོ་ལ་ཐེ་ཚོམ་བྱུང་ནས་སློག་མི་བཏང་བ་ལ་མ་ཟིན།
ཁོས་ཆིང་སང་ལ། ལུང་བསྐྱལ་པས། ཆིང་སང་ན་རེ། ཁྱོད་ཀྱི་རྒྱལ་པོའི་ལུང་ངེད་ལ་འཕྲོད།ངའི་ཞུ་བ་རྒྱལ་པོ་ལ་ཨེ་ཐེངས་བྲིས་པས། ཐེངས་ཟེར་བ་དང་། ཆིང་སང་གིས། ངའི་དོན་ལ་རྒྱལ་པོ་ཁྱེད་ཐུགས་བདེ་བར་མཛོད།
འཚམས་པའི་མི་འཚམ་པར་བཞག་ན། འཚམ་པར་ཀ་འགྲོ། མིང་དང་ལས་ཀ་བྱིན་པ་ཆེས་ན་རྒྱལ་པོའི་རང་དབང་ཡིན། སྨན་ཚེའི་རྒྱལ་ཁམས་ལེན་པ་ལ། བརྩོན་འགྲུས་དང་བྱ་བ་ཕིང་ཆང་གིས་བྱས་ནས་མིང་བ་ཡན་གྱིས་བླངས་གསུངས་པ་སྟེ།
དེའི་རྒྱུ་མཚན་སྨན་ཚེ་བ་རྣམས་ཀྱི་ལབ་སྟེ་འོང་། རྒྱལ་པོ་ཁྱེད་ལ་དོན་གྲུབ་པས་མི་ཆོག་གམ། ཞུས་ནས་བཏང་བས། གཏམ་དེ་རྒྱལ་པོར་ཞུས་པས། ངའི་གཏམ་དེ་མགྱོགས་དྲགས།
ཁོས་དེ་ཟེར་དུ་བྱུང་དོགས་གསུངས་ལོ། །དེ་རྟིང་རྒྱལ་པོས་སྨན་ཚེར་འཇའ་ས་

བྱིན་བཏང་བའི་མི། ཆིང་སང་གིས་མི་འགྲིམ་དུ་མ་བཅུག་པ་དེ་རྣམས་ཀྱིས། བ་ཡན་གྱིས་སྨན་ཚེའི་རྒྱལ་པོའི་ཆ་རྐྱེན་ལ་རང་ནོར་བྱས། གན་མཛོད་པ་ལ་མ་གདབས། འཇའ་ས་བསྐོས་པའི་མི་འགྲིམ་དུ་མ་བཅུག་པར།
ཁོ་རང་གིས་མི་རྣམས་ལས་ཀ་ལ་བསྐོས་ཟེར་ནས། གཏུག་གཤེར་བྱུང་བ་ལ་བ་ཡན་རང་ལ་དྲིས་གསུངས། བ་ཡན་བཟུང་ནས་ཕྱི་རོལ་ན་བཞག་ཡོད་པའི་དུས་སུ། ཨུ་ལུག་ནོ་ཡོན་གྱིས་གོ་ནས་ནང་དུ་བྱུང་ན། རྒྱལ་པོའི་དྲུང་དུ་འགྲོ་བ་ཆིང་སང་གས་མཐོང་ནས།
ཨུ་ལུག་ཨན་ཏ་ཁྱོད་ཀྱིས་མ་གོ་བ་ཅི་ཡོད་བྱས་པས། ངས་གོ་ཟེར་ནས་གོང་མ་ལ་བ་ཡན་ཆིང་སང་། མི་ངན་པས་གཏུག་གཤེར་བྱས། ཁོང་བཟུང་ནས་གྱམ་བཅོས་འདུག བ་ཡན་མི་གཅིག་རང་རེས་གསོད་ཀྱང་སླ།
རྩྭ་གཅིག་གཅོད་པ་དང་ཁྱད་ཅི་ཡོད་དེ། སྨན་ཚེའི་རྒྱལ་ཁམས་པ་རྣམས་ཀྱིས་རྒྱལ་པོ་ཁྱེད་ལ། འཕྱ་སྨོད་མི་ཡོང་ངམ་ཞུས་པས། དེ་བདེན་ཁོ་ཐོངས་གསུངས་ནས། ལས་ཀ་ཕབ་རང་གི་ཁང་པར་བསྡད་ཡོད་པའི་དུས་རེ་ཞིག་ན།
བ་ཡན་གྱི་དམག་པོ་ཆེ་ཧོར་ཡུལ་ལ་འདེགས་པར་འདུག་ཟེར་ནས་འུར་ཆེན་པོ་བྱུང་ནས། བློན་པོ་རྣམས་སྐྲག་སྟེ་རྒྱལ་པོ་ལ་ཅི་དྲག་ཞུས་པས། ཁྱེད་རྣམས་གྲོས་གྱིས་གསུངས་པ་ལ།
ཁོང་རྣམས་ཀྱི་གྲོས་བྱེད་རྒྱུ་མ་རྙེད་པར་རྒྱལ་པོ་ལ་བསྐྱར་ནས་ཞུས་པས། ཁྱེད་རྣམས་ཀྱིས་བྱ་ཐབས་མ་རྙེད་པ་ན། ཐབས་ཀྱིས་བ་ཡན་ལ་གྲོས་དྲིས་གསུངས་ནས་ཕྱིན་པས། ཆིང་སང་ན་རེ་ང་གོ་མ་ཆོད་པར་ལས་ཀ་ཕབ་ནས་བསྡད་པའི་མིས་ཅི་ཤེས།ཁྱེད་རང་རྣམས་ཤེས་མོད་ཟེར་བ་བྱུང་ནས།
དེ་བཞིན་རྒྱལ་པོ་ལ་ཞུས་པས། གོང་མ་རང་གི་རྩར་བ་ཡན་བོས་ནས་གྲོས་དྲིས་པས། རང་རེའི་ཧོར་དམག་རྣམས་ཀྱི་སྟེང་དུ།
མི་བཟང་པོ་བསྐོས་ཏེ། དམག་གིས་འཐབ་ན་ཐུབ་ཡོང་མོད་ཞུས་པས།

བ་ཡན་ཆིང་སང་རང་འགྲོ་དགོས་གསུང་། དམག་དཔོན་ལ་བསྐོས་ནས། ཁོང་འགྲོ་བའི་སྐྱེལ་ཐུང་བྱས་པར། བ་ཡན་ཆིང་སང་ཅི་ཟེར་ལྟ་བའི་ཁད་ཉན་པ་ལ་བཏང་། ཆིང་སང་རྟ་བཞོན་འགྲོ་ཁར་སྡོད་པའི་བློན་པོ་སྐྱེལ་ཐུང་པ་རྣམས་ལ།
ཁྱེད་མི་མངགས་པ་ལ། འདི་འདྲ་བའི་མི་མངགས་པ་ཟེར་བ་གསུམ་བྱས་ནས། སོང་ཟེར་བ་ཐོས་ནས་རྒྱལ་པོ་ལ་ཞུས་པས། གཏམ་དེ་མ་བཟང་བ་ཡིན་པས་ལོག་ཤོག་ཟེར་བའི་མི་བཏང་། ཟིམ་དེམ་འཇའ་མོར་སླེབས་པ་ཕྱིར་བོས་ནས།
སང་སྔ་མོར་སླེབ་པ་དང་། རྒྱལ་པོས་བ་ཡན་ཁྱོད་ཀྱི་ཁ་སང་། ཇེ་གོན་མཐིང་ནས་རྟ་བཞོན་འགྲོ་ཁར་ཅི་ལབ་གསུངས་པས། ཅང་མ་སྨྲས་ཟེར། རྒྱལ་པོ་རང་གིསཁྱེད་མི་འདི་འདྲ་མངགས་པ་ཟེར་ལབ་འདུག་པ་ཁྱོད་ཀྱིས་སྨྲས་པ་མིན་ནམ་གསུངས་པས།
དེ་ནི་བདེན་ཟེར། ཅིའི་དོན་ལ་བྱས་པས། ཆིང་སང་གི་ཞུས་པ། ངས་སྨན་ཚེའི་རྒྱལ་པོ་ཁྱེད་ལ་རྒྱལ་ཁམས་གཏད་པ་དེ། ཉི་མ་ཤར་ནས་ནུབ་ཀྱི་བར་ལ་རྒྱལ་ཁམས་པ་རྣམས་ཀྱིས་ཤེས་པ་ཡིན།
དེའི་རྟིང་ལ་ང་ཉེས་མེད་པ་དམངས་སུ་ཕབ་ནས་བཞག་པ་དེའང་ཉི་མ་ཤར་ནས་ནུབ་ཀྱི་བར་དུ་ཐོས་ཡོད། འདི་ལྟ་བུའི་སྐྱོན་ཆེན་གྱི་མི་གཏོང་བ་བྱང་ཕྱོགས་ཧོར་གྱི་ཡུལ་ན།
རྒྱལ་པོ་ཁྱེད་ཀྱི་རྒྱུད་པ་མི་ཆེ་ལ་མང་བ་རྣམས་ཡོད། མི་ང་སྐྱོན་ཕོག་པའི་མི་ཁོང་རྣམས་ཀྱི་སྟེང་དུ་བསྐོས་ནས་བཏང་ཙ་ན། ཁོང་རྣམས་ཀྱང་རྒྱལ་པོ་ཁྱེད་ལ་ཡིད་ཆད་བྱེད། དམག་པོ་ཆེའི་བྱ་བ་ཅི་འདྲ་ཡོང་ངམ་བསམས་ནས་ལབ་པ་ཡིན་ཞུས་པས།
རྒྱལ་པོ་ན་རེ་ཁྱོད་བདེན། བ་ཡན་ལས་བདེན་པ་མེད། ད་ལྟ་རང་འཇའ་ས་བྲིས། བ་ཡན་གྱི་སྨན་ཚེ་རྒྱལ་ཁམས་བླངས་པ་དང་། ཤེད་མོང་གི་འདབ་པ་རྣམས་འཇའ་སའི་སྟོད་དུ་བྲིས།
མི་ངན་པས་རྫུན་ཞུས་བྱས་པ་བར་དེར་བྲིས། བ་ཡན་བདེན་པ་ཡིན་པས་

མིང་དང་། ཤེད་མོང་བསྣན་པ་རྣམས་གཏིང་ལ་བྲིས་ལ། རྒྱལ་རྒྱུད་བུ་མོ་མག་པ་དམག་མི། མི་དཔོན་མི་སྡེ་རྣམས་ཀྱིས། བ་ཡན་གང་ཟེར་གྱིས་ངག་ལ་ཉོན་ཟེར་བའི་འཇའ་ས་སྒྲོག་མི་སྔོན་ལ་ཐོངས་ལ། དེའི་རྗེས་ལ་བ་ཡན་ཆིང་སང་འགྲིམ་གསུངས།
དེ་བཞིན་བྱས་པས་བ་ཡན་གྱིས་དམག་དཔུང་ཐུལ། ཧོར་ཡུལ་རྒྱལ་ཁམས་བདེ་བར་བྱས་ནས་ཚུར་འཁོར་བ་དང་། རྒྱལ་པོས་ཀྱང་བ་ཡན་ལ་གཞན་དང་མི་འདྲ་བའི་ཐུགས་འདོགས་བཟང་པོ་མཛད།
རྒྱལ་རྒྱུད་བློན་པོའི་ཚོགས་རྣམས་ཀྱིས་ཀྱང་། ལེགས་པར་བཀུར་བའི་བློན་པོ་རིན་པོ་ཆེ་ཡིན་པར་འདུགགལ་ཆིང་གི་འཇའ་ས་ལ་སྔ་བ་འདི་ཡིན་ཟེར་རོ། །བླ་མ་འཕགས་པ་ལ་རྒྱལ་པོས་ཆོས་ཞུས་པ་ལྟ་ཅི་སྨོས་ཏེ།
འཇིག་རྟེན་བྱ་བ་ཆེན་པོ་རྣམས་ཀྱང་བཀའ་གྲོས་བྱེད་པའི་གཏན་ཚིགས་གཅིག་འདི་ཡིན་ནོ། །བླ་མས་ཀྱང་ཆོས་དང་མཐུན་པའི་འཇིག་རྟེན་གྱི་བྱ་བ་ལེགས་པ་རྣམས་ཀྱང་། རྒྱལ་པོ་ལ་སྟོན་པ་ཡིན་ཟེར།
སྨན་ཚེ་རྒྱལ་པོས་འགོ་བྱས་ངོ་ལྟས་པ་རྣམས་ཡོང་བའི་དུས་སུ། ཇི་ཇུའི་མགོན་ཁང་བསྟན་པས། རང་རེའི་ཡུལ་དུ་དམག་སྣ་ལ་བྱོན་པའི་མི་ནག་འཁོར་བཅས་དེ་པ་ཡང་འདི་ན་འདུག་ཅེས་ཟེར་ལོ། །ཡོན་མཆོད་གཉིས་བཀའ་སྒྲོས་ནས་བ་ཡན་ཆིང་སང་སྨན་ཚེར་བཏང་ནས་རྒྱལལ་ཁམས་བླངས་པའི་དོན་ལ་འགྲོ་མགོན་འཕགས་པས་ཁྱེད་རང་ལུས་མ་བསྐྱོད་པར།
སྨན་ཚེའི་རྒྱལ་རབ་མང་པོའི་བར་དུ། ཁོང་རང་འཇགས་ཟིན་གྱི་རྒྱལ་ཁམས་རང་རེས་ལོན་པ་འཛམ་གླིང་གཅིག་ཏུ་འདྲེས་འདྲར་གྱུར།
ཁྱེད་རང་འཁོར་ལོས་སྒྱུར་རྒྱལ་དག་དང་མཚུངས། ཞེས་པའི་བསྟོད་པ་མཛད་པའང་འདུག མདོར་ན་འགྲོ་མགོ་ན་ཆོས་ཀྱི་རྒྱལ་པོས་བྱིན་རླབས་ནས།
ཧོར་དང་རྒྱ་ནག་པོའི་འབྱོར་བ་ཆེན་པོས། ས་སྐྱས་འགོ་བྱས་བོད་ཡུལ་འདིར་

བསྟན་པའི་མཐིལ་ཡོད་པ། ཡོན་མཆོད་འདི་གཉིས་ཀྱི་བཀའ་དྲིན་ཡིན་པ་གདའ།ཡི་གེའི་ངོ་བོ་ཅོང་ཞུ་ཞིང་གི་ཁྲིམས་ར་ན་འདུག་པ། བཅའ་ཚེ་བླངས་འདུག་པ་དེ་ངོ་བཤུས་སྦག་པོ་ཆིང་སང་གིས་དཔོན་ཆེན་དབང་ཕྱུག་བརྩོན་འགྲུས་ལ་བྱིན་ནས།
ཡུ་གུར་གྱི་ཡི་གེ ངོ་བོ་ཏའི་དབེན་མཐོང་ཇི་དེབ་ཐེར་ཧོར་གྱི་མ་ཡིག་དང་ལྷན་ཅིག་ཏུ་ཡོདཔ། ཡར་ལུང་པས་ཁྱེར་འདུག་ནའང་། དོན་འདི་རྣམས་བློ་ལ་ཡོད་པས་སྐབས་དོན་བྲིས་པ་ཡིན་ཡང་བསོད་ནམས་ཅན་སེ་ཆེན་རྒྱལ་པོའི་དུས་སུ།
མི་ཆེན་སམ་གྷ་བྱ་བ་དེ། རུས་པ་བཀའ་མ་ལོག་ཡིན་པའི་མི་གཞོན་ཞིག ཧོར་སྐད་རྒྱ་སྐད་ཡུ་གུར་སྐད་བོད་སྐད་ལ་སོགས། སྐད་རིགས་སྣ་ཚོགས་ཤེས་པའི་ལོ་ཙཱ་བ་ཞིག
དང་པོ་བླ་མ་འཕགས་པས་མདོ་སྨད་རྒྱ་བོད་ཀྱི་མཚམས་སུ་བྱོན་དུས་མཇལ་ནས་ཤེད་མོང་འདབ་པ། ཇ་ཞུས་པས་ལོ་ཙཱ་བ་ལ་བཅུག ཟུ་གུ་ཆེན་པོའང་བྱེད་གིན་ཡོད་པའི་དུས་སུ། ཁོང་ཤེས་རབ་ཆེ།
སྐད་རིགས་མཁས་པའི་དོན་ལ། བླ་མ་མཉེས་ནས་རྒྱལ་པོའི་དྲུང་དུ་ཡང་ཡང་མངགས་པས། གོང་མས་ཀྱང་ཤེས་རབ་དང་ཡོན་ཏན་ལ་དགོངས་ནས། བླ་མ་ལ་བསླངས། ལས་ཀ་རིམ་པར་བསྐོས་པས། གོ་ཆོད་པོ་བྱུང་། སོན་ཇིང་དབེན་གྱི་མི་དཔོན་བསྐོས་པའི་དུས་སུ།
ཁོང་གི་མེ་ཏོག་ར་བའི་བདེ་ཆེན་གྱི་རྩར། བླ་མ་ལ་ཆོས་ཞུས་པའི་སྒོས་ཀྱི་མཚམས་ཁང་ཞིག་བྱས་པ་ལ། ཐའི་སས་སྐྱོན་བཟུང་ནས། སཾ་གྷ་བཙོན་དུ་ཁྱེར་བའི་དུས་སུ།
ཀ་ལེ་ཧུ་ན་སངས་རྒྱས་ཀྱི་མཛད་པ་བཅུ་གཉིས་ཀྱི་སངས་རྒྱས་ཀྱི་སྐུ་བཞུགས་པ་སྤྱན་དྲངས་ནས། འཛམ་བུ་གླིང་འདིར་རོལ་མོ་དང་། ལྟད་མོ་ཡོད་པ་ལ་རྒྱལ་པོའང་བྱོན་ནས་སྐོར་བ་དང་། གཟིགས་མོ་མཛད་པའི་སར།
བླ་མ་གདན་འདྲེན་དུ་བཏང་བས། བླ་མའི་གསུང་ནས། ངེད་ཀྱི་བོད་ཡུལ་ན་བུ་བཙོན་དུ་ཁྱེར་བའི་ཕ་

དེ། སྤྲང་ལ་འགྲོ་བ་ལའང་ངོ་ཚ་བྱེད། ངའི་སཾ་གྷ་ང་ལ་ཆོས་ཞུ་བ་ལ་དམིགས་པའི་ཁང་ཆུང་ཞིག་བྱས་པ་ལ། ཐའི་སས་སྐྱོན་དུ་བཟུང་ནས་བཙོན་དུ་ཁྱེར་འདུག་ན།ང་མི་ཡོང་གསུངས་པས་གོང་མ་ལ་ཞུས་པས། བླ་མ་ཕེབས་པའི་གཟིམ་ཁང་ལ་དམིགས་པ་ཡིན་ན་ཁོ་ལ་སྐྱོན་མ་བཟུང་བར་ཐོངས།
བླ་མ་ལ་བྱོན་གྱིས་གསུང་པའི་ལུང་བྱུང་བྱུང་བས། སཾ་གྷ་ཉེས་པ་ལས་གྲོལ། ཡོན་མཆོད་ཞལ་མཇལ། སླར་ཡང་སོན་བྱིང་དབེན་དུ་བསྐོས་པའི་སྐབས་སུ།
བླ་མ་ས་སྐྱར་བྱོན། དཔོན་ཆེན་ཀུན་དགའ་བཟང་པོས་དམ་ཉམས་བྱས་པའི་རྒྱུ་རྐྱེན་གྱིས། གོང་དུ་ཞུ་བ་བཏང་བས། ས་སྐྱ་བ་དང་སྒོས་སུ་འབྲེལ་ཆེ་བས་ཞབས་ཏོག་འགྲུབ་པར་དགོངས་ནས། མི་ཆེན་སམ་གྷས་འགོ་བྱས་ཁྲི་དམག་སྟོབས་ཆེ་བ་འགྲིམ་གསུངས་པ།
ལུང་བྱུང་གིས་སམ་གྷས་བོད་དབུས་གཙང་ས་རོང་དོག དམག་པོ་ཆེ་ཤོང་ས་མེད། རྩ་བའི་ཧོར་དམག་ཁྲི་ཚོ་བདུན་གྱི་སྟེང་དུ། བོད་སྟོད་སྨད་དང་བཅས་པའི་དམག་འབུམ་ཕྲག་གཅིག་ལྷག་ཡོང་།
དེས་འཆུན་པས་དེ་བཞིན་གྱི་བཀའ་གནང་དགོས་ཞུས་པ། དེ་ལྟར་ཡིན་ཆུག་གསུངས་ནས། ཁྲི་དམག་བཏེག འུ་ཡུག་མེ་ཏོག་གླིང་དུ་སླེབས་པ་དང་། ས་ཁད་ཡངས་པས་ལྷ་ཤངས་ལ་དམག་ལམ་བྱེད་རྩིས་ཡོད་པ།
ཆབ་ལི་གྲོང་པ་སློབ་དཔོན་བློ་གྲོས་བཟང་པོས་དམག་སྒར་དུ་ཇ་ཞལ་ལ་བྱོན་པས། དམག་ལམ་ལང་འགྲོ་ནང་ལ་སྐྱོག་ཐུབ། ཧོར་དམག་གི་ཁ་འབེབས་ཐུམ་འཇུག་ལ། སྔ་སོར་ལང་འགྲོ་མཁར་དམར་གྱི་མཁར་ཕབ།
བབས་བླངས། དེ་རྟིང་དཔལ་རྣམས་བྱ་རོག་ཚང་གི་མཁར་ལ་སྒྱོགས་སྐོར་རྒྱག་དྲག་པོ་བྱས་ནས། ཀུན་དགའ་བཟང་པོ་ཁྲིམས་ལ་བསྒྲལ། དམག་པོ་ཆེའི་བྱ་བ་མཐིལ་ཕྱིན་པ་བྱས། བླ་མ་དང་དགོན་པ་ཕྲ་མོ་ལ་མོས་པ་དང་དད་གུས་ཆེ་བའི་སྟོབས་ཀྱིས།
ས་སྐྱར་

བྱོན། ལྕོག་ཆུང་བྲང་ཁང་ཤར་འདི་ཁོང་གིས་བཞེངས་ནས། སྒོ་ཡིག་གཡང་ཚེ་ཡང་རྒྱ་ལུགས་སུ་ཡོད་ཅིང་བླ་མའི་དྲུང་དུ་ཅིས་ཀྱང་ཡོང་བའི་དགོངས་པ་མཛད་པར་གདའ། དེ་རྟིང་ཁྲིམས་དམག་བྱིངས་པོ་ཕྱིར་ལྡོག
སྤོམ་འབོར་སྒང་ནས་ཉི་མ་མགོན་དང་། དར་དགེས་འགོ་བྱས་དམག་རགས་བསྡུས་བརྒྱ་དྲུག་ཅུ་སློབ་དཔོན་དྷརྨ་ཕ་ལའི་སྐུ་སྲུང་ལ་ས་སྐྱ་ཉེ་འཁོར་དུ་བཞག ཧོར་དམག་སྟོང་ཚོ་བདུན་གྱི་ནང་ནས། བདུན་བརྒྱ་སྟོད་ཧོར་གྱི་སོ་ཁ་སྲུང་བ་ལ་བ་ལ་བཞག
གནམ་དགོན་གསར་དུ། ཨུ་དམར་ཆག་གི་འགོ་བྱས་ཧོར་དམག་གྲངས་ཆེན་བཞི་བརྒྱ་བཞག རྡོར་ཐས་འགོ་བྱས་སྦ་རག་གི་དམག སེ་རི་རོང་ལ་བཞག ཨུ་ཕུར་གྱི་དམག་ལྕགས་ཚེ་གྲི་གུ་དང་།
ཡར་འབྲོག་ཏུ་དུང་རེང་གི་ཁ་གནོན་ལ་བཏང་ནས་བཞག ཧོར་བན་དུ་མན་གི་དམག་གདན་ས་སྤྱིའི་ཞབས་ཏོག་ལ་འདམ། ན་དམར། ན་རོང་ལ་སོགས་བྱང་གི་རྩྭ་ཁ་ལ་བཞག་པས། སཾ་གྷ་དེ་དྲིན་ཆེ། དེ་མན་ལ་བྱང་གི་འཇའ་མོ་སོགས།
སྭཱག ཤག རྩི་དམར། ཤ་ཕོ། སྐོང་། དགོན་གསར། གྱ་བ་རྣམས་ཀྱི་འཇམས་ཆེན། བོད་དབུས་གཙང་གི་ཁྲི་སྐོར་རྣམས་ཀྱིས་འཛིན་མཁན་ལོ་ཁོར་མར་གཏོང་དགོས་པས། བཀའ་ཚེགས་སྦྱོང་སྤྱོད་ཤིན་ཏུ་ཆེ་བ་ཞིག་ཡོད་པ་འདུག་ཅིང་།
བོད་དམག་རྣམས་ཀྱིས་བྱང་མ་ཐུབ་པར་བྲོས་ནས། འཇམ་བྲང་སོ་མ་ཟིན་པས། ཧོར་བོད་ཀྱི་གསེར་ཡིག་འགྲུལ་པ་ལ་ས་རིམ་གྱི་ཨོ་གེ་ཁའི་འུ་ལག རང་རང་ལ་བབས་པའི་དོན་ལ་ཐམས་ཅད་ཀྱིས་ཞུས་པ་བཞིན།
མི་ཆེན་སང་གྷས་ཕུར་དང་སྦ་རག་ལ་སོགས་པའི་དམག་མི། བྱང་ཁར་ཡོད་པ་རྣམས་འཇའ་མོའི་ཟ་འཁྲི་འཐེན་པ་ལ། ཐ་དད་དུ་བཞག་ནས། དབུས་པ་ཁྲི་སྐོར་རྣམས་ཀྱི། དུད་རྟ་མགོའི་སྟེང་ནས་རྟ་ཁལ་པ།
བཞོན་མ། བཤས་ལུག འཇམས་རྒྱགས་ཀྱི་ནས།

ཆ་ཐེར་སྦྲ། སྒ་གདན། ཁལ་གཡག ཐབ་ཆས། གདན་ཆས། སྨན་རིན། དུད་མི་དང་བཅས་པ་ཧོར་ལ་སྟེར་བའི་ཁྲིམས་བཅས་ནས། དབུས་པ་བྱང་དུ་སྡོད་མི་དགོས་པ། ཧོར་དམག་རྣམས་ལ་བོད་རྫས་ཀྱི་འཇམས་སྐྱོར་འདི་རྣམས་ལོ་ལོ་བཞིན་ཡོང་བ་འགྲུལ་བ་རྣམས་ལ་འཇའ་མོ།
འུ་ལག་རྣམས་མ་སྟོང་པ་བྱུང་ནས།ཀུན་ལ་ཕན་པ་འདི་ཡང་སམ་གྷའི་དྲིན། ཁོང་གིས་བོད་འཁོར་ནས། ཅོང་ཞུ་ཞིང་གི ཆིང་སང་ལ་བསྐོས་པའི་དུས་སུ། སྔར་མཁར་བའི་དོར་ཚེ་འགྲིམ་པ་ཆ་འོར་གྱུར་པས།
གན་པའི་ཞབས་ཏོག་དང་། རྒྱལ་ཁམས་ལ་ཕན་པར་བྱུང་བས། གཏམ་སྙན་ཐོབ། དང་པོ་མི་དཔོན་རྣམས་ཀྱི་གསུག་ཟོས་པའི་དོན་ལ་ཉེས་པ་ཕོག་པའི་མི་དཔོན་མང་པོ་བྱུང་།
ཁྲིམས་ཀྱང་ཡང་པོར་སོང་བ། སམ་གྷ་ཆིང་སང་གིས་སྔོན་རྒྱ་ནག་པོའི་དུས་ཀྱི་སྲོལ་རྙིང་པ་ཞིག་བཙལ་ནས། ཁྲིམས་ར་ཆེ་ཆུང་གི་མི་དཔོན་རྣམས་ལ། བཟའ་རྒྱུ་དང་། གོན་རྒྱུའི་ཧུན་རྩེན། བུད་མེད་ལ་སོགས་པ་ལ་ཡང་།
ཟ་འབྲས་དམར་པོ་དང་བཅས་པ་བྱིན་ནས། གསུག་པ་མི་ཟ་བའི་ཁྲིམས་སུ་བཅས་པས། ཁྲིམས་དམ་པོར་སོང་། མི་སྡེའང་སྐྱིད། ད་ལྟའི་བར་ལ་མི་དཔོན་རྣམས་ལ་ཧུན་རྩེན་འཇགས་པ་ཡང་། སཾ་གྷའི་དྲིན་དྲན་པར་བྱེད།
གཞན་ཡང་བསྟན་པ་དང་བོད་ལ་ཕན་པ་དང་། འབུལ་བ་གཏོང་བ་ལ་སོགས་པའང་ཁོང་གི་བླ་མའི་ཞབས་ཏོག་ལ་དམིགས་ནས་ཞུས་པས། ཕན་པ་མང་པོ་བྱུང་གདའོ། །ཡང་དོན་ཞིག་ལ་སཾ་གྷ་ཆིང་སཾ་ཤེས་རབ་ཆེ།
ལོངས་སྤྱོད་དང་ལྡན་པས་ཧོར་མང་པོའི་མིག་ཏུ་མ་ཤོང་བར། ཁོང་གི་གན་པ་ཤས་ཆ་རྐྱེན་མ་ཕངས་བྱས་པས་རེས་པ་ཤེ་མོང་ལ་བསྣན་ཟེར་བའི་དོན་ལ་ཆིང་སང་གིས། གཞན་མའི་ཆ་རྐྱེན་གསུག་མར་ཟས་ཟེར་བ་ལ་བསྙད་བྱས་ནས།
གོང་མ་ཕྱི་ལམ་དུ་དོས་པ་

རྣམས་ཀྱིས་ཞུས། གཏུག་གཤེར་བྱས་པས་ལུང་གིས་རེས་པས་ཇི་ལྟར་བྱེད་འཆོས་ངེད་ཤེས་མོད། སཾ་གྷ་ལ་དོན་ཅི་ཡོད། གསུག་པ་བྱས་ན་གཞན་གྱི་གཏུག་མོད། ཁོ་ལ་ཆ་རྐྱེན་འདུག་ཟེར་ནས་ཉེས་པ་འཚལ་ག་ནས་ཉན་གསུངས་ནས་ཞུ་བ་མ་བཞེས་ཀྱང་།
དོས་དཔོན་རྣམས་ཀྱིས་རེས་པ་རྣམས་སྐུལ་ནས། བསྐྱར་གིན་ཞུས་པས་དེ་གོང་ནས་སྣོན་ཐབས་མཛད། སཾ་གྷ་ལ་ཨུ་ལུག་དང་། ཁྱེད་གཉིས་འཕྲོད་པར་གྱིས་གསུངས་བྱུང་ནས། སཾ་གྷས་ཨུ་ལུག་གུང་གྲལ་ལ་བཞག
སྟོན་མོ་བཟང་པོ་བྱིན་ནས་སཾ་གྷ་རང་གི་ཞྭ་གོས་སྐེ་རགས་ཕུལ། ཨན་ཏ་བྱེད་བྱས་པས། ཞྭ་གོས་སྐེ་རགས་ཁྱེར་ན་མི་འདོད། སྟོན་མོ་གོང་མའི་གསོལ་རས་ཡིན་པས་ཟོས་ཡོད། ཟེར་ནས།
བཞུད་སྐད། རྟིང་དུ་ཡང་རེས་པ་རྣམས་ཀྱིས་རེས་དཔོན་རྣམས་དང་། ཨུ་ལུག་ནོ་ཡོན་བསྐུལ་ནས། སཾ་གྷ་ལ་སྔར་བཞིན་སྐྱོན་བཟུང་ནས་ཞུས་པའི་མཐར། ཁོའི་ཆ་རྐྱེན་ལ་བསྙད་ནས་ཉེས་པ་ལེན་གར་ཉན། རྒྱལ་ཁམས་ཀྱི་ཆ་རྐྱེན་རྣམས་ང་རང་གི་ཡིན།
དེ་ཡིན་ན་ང་རང་གིས་དྲི་བ་བྱེད་གསུངས་ནས། སཾ་གྷ་ལ་སྔར་གཙིགས་ཆེ། ཕང་བྱེད་པའི་དུས་སུ། རྒྱལ་པོ་རང་གི་མཁྱེན་པས། ཉེས་པ་གསངས་ཟིན་རྣམས་ཕྱིས་རྟོལ་བ་ལ།
སམ་གྷ་ཁྱོད་ཤང་མདོ་ནས། ཏའི་ཏུར་མངགས་དུས་འུར་རྡོ་འགྲིམས་པའི་ལམ་དུ། ཤིང་སྡོང་པོའི་རྩ་བར་ངེད་བསིལ་གྲིབ་ལ་སྡོད་པའི་ཁྲི་ཐོག་ཏུ་ཁྱོད་ཀྱིས་བསྡད་པ་དང་། ཏའི་ཏུ་ནས་ངེད་ལ་སྐུར་བའི་སེ་ཐོག་གི་སྒམ།
ཧུང་ལ་བཤིག་ནས་ཟས་ཕུད་ཁྱོད་ཀྱིས་ཟས་པའི་ཉེས་པ་མེད་དམ། ཡང་ངེད་ལུས་རྔུལ་ཆེ་བས་གོས་དྲི་མ་ཅན་བཀྲུས་ཏེ། བསྐྱར་ནས་བཙེམ་དུས། དོག་མོར་འགྲོ་ཡིན་འདུག་པས། དེའི་དོན་ལ།
རྒྱའི་འཐག་མཁན་གྱིས་གོས་སྲུབས་མེད་པ་བཏགས་པ་སྟོན་པ་གཉིས་ཡོད་པ་ཁྱོད་ལ་གསུམ་འདུག་

ཟེར། ང་ལས་ལྷག་པ་བྱེད་པ་ཁྱོད་ཀྱི་ཉེས་པ་མིན་ནམ་གསུངས་ཏེ། དྲི་བ་གསུམ་པོ་མཛད་རྟིང་ལ། དིང་སང་རྒྱལ་ཁམས་ཀྱི་བྱ་བ་ཕེར་བའི་མི་ཇི་འདྲ་ཡོད་གསུངས་པས། མི་གཅིག་གདའ། གཞན་མི་གདའ་ཞུས་པ་དང་།
གཅིག་ཡོད་པ་སུ་ཡིན་གསུངས། ཆིང་སང་ཁོ་རང་གི་སྣ་ལ་མཛུབ་མོ་བཙུགས་བྱུང་། དེ་ཕོ་ཉ་ལ་བསྐུལ་ནས་བཏང་བས། རྗེས་ན་ཕར་ཆིང་སང་ཅི་ཟེར་ལྟ་མི་བཏང་བས། ཁོང་སྒྲོལ་བའི་སར་སླེབས་ཙ་ན་ཁྱེད་རྣམས་ཀྱིས།
མཚོན་རྣོ་བ་དང་། ལག་ཡང་བ་དང་མྱུར་བའི་ཐབས་ཀྱིས་བྱས་ཡོད་འདུག་པ་ལ། སྒྲོལ་མཁན་གྱིས་ཁྱོད་ཀྱིས་བཟླས་པའི་ཁར་མི་འགྲོ། ཇི་ལྟར་བྱེད་ངེད་ཤེས་པ་ཡིན་མོད་ཟེར་ཞུས་པས། རྒྱལ་པོ་ན་རེ།
ངའི་སཾ་གྷ་འགྲོ་ཁར་སེམས་སྡུག་ཏུ་བཅུག་འདུག མི་ངན་དེ་རྣམས་ལ་རྒྱུག་པ་བརྒྱ་དང་བདུན་རེ་རྒྱོབ་གསུངས་པའི་ལུང་བྱུང་ཟེར། དུས་དེ་ཙ་ན་བླ་མ་འཕགས་པ་བཞུགས་ན། ཐུགས་རྗེ་ལ་བསྟན་ནས་ཚེ་ཐར་འགྲོ་ཟེར་གླེང་བར་གདའ།
འདི་འདས་ཀྱང་ཕྱག་རྗེས་ཅན་གྱི་བློན་པོ་བཟང་པོར་འདུག་པས་གནས་ལུགས་བྲིས་པ་ཡིན་ནོ། །། །།

ཁྲི་སྐོར་བཅུ་གསུམ་གྱི་དུད་ཀྱི་གྲངས་དང་འཇའ་མོ་འཛིན་ལུགས་ཡོད། སྭ་སྟི། ལྷར་བཅས་འགྲོ་བའི་མུན་སེལ་ཕྱིར། །སངས་རྒྱས་ཤཱཀྱ་ཐུབ་འཁྲུངས་ནས། །ལོ་གྲངས་སུམ་སྟོང་ཉིས་བརྒྱ་དང་། །དགུ་བཅུ་འདས་དུས་ཧོར་ཡུལ་དུ།
།བསོད་ནམས་ཆེན་པོའི་ཆུ་གཏེར་ལས། །རྒྱལ་པོ་ཇིང་གིར་གན་ཞེས་པ། །ས་འཛིན་རིན་ཆེན་འཁྲུངས་པར་འགྱུར། །མི་དབང་དེ་ནས་རྒྱལ་རབས་ལྔར། །སྟོབས་ཀྱི་འཁོར་ལོ་བསྒྱུར་མཛད་པ།
།སེ་ཆེན་གན་ཞེས་གྲགས་པ་དེས། །འཇམ་དབྱངས་རྣམ་འཕྲུལ་ས་སྐྱ་པ། །ཆོས་རྒྱལ་འཕགས་པ་སྤྱན་དྲངས་ནས། །བཅུ་ཕྲག་ལོ་ནི་སོང་བའི་དུས། །ས་ཕོ་འབྲུག་ལོ་ཤར་བ་དང་། །གོང་ནས་མངགས་པའི་གསེར་ཡིག་པ།
།ཨ་ཀོན་མིང་གླིང་གཉིས་ཡོང་ནས། །མི་སྡེ་ས་ཆ་དང་བཅས་པ། །ཆེན་པོ་ཧོར་གྱིས་མིང་བཏགས་པའི། །རྩ་བའི་དུད་དྲངས་རྩིས་པ་ན། །སྟོད་ཀྱི་མངའ་རིས་སྐོར་གསུམ་དང་། །ལྷ་སྡེ་གཞུང་པ་ལ་སོགས་ཀྱི། ཁྲི་སྟོང་གསེབ་ཏུ་མི་ཐེ་བས།
།བོད་འབྲོག་གང་ཡོད་ཟུར་བཞག་ནས། །དབུས་གཙང་ཁྲི་སྐོར་སོ་སོ་ཡི། །དུད་གྲངས་བཅས་པ་འདི་ལྟར་རོ། །ལ་སྟོད་ལྷོ་པའི་དུད་ཀྱི་གྲངས། །སྟོང་དང་དགུ་ཅུ་རྩ་དགུ་ཡིན།
།ལ་སྟོད་བྱང་པ་ཉིས་སྟོང་དང་། །ཉི་བརྒྱ་ལྔ་ཅུ་ཐམ་པར་བར་བརྩི། །ཆུ་མིག་ཁྲི་སྐོར་ཧོར་དུད་གྲངས། །སུམ་སྟོང་ཉེར་གསུམ་ཡོད་པའི་བར། །ཞ་ལུ་ཁྲི་སྐོར་སུམ་སྟོང་དང་། །བརྒྱད་བརྒྱ་དགུ་བཅུ་རྩ་

གཉིས་ཡོད། །བྱང་འབྲོག་ཁྲི་སྐོར་རྟིང་ལ་འབྱུང་། །ཡར་འབྲོག་ཁྲི་སྐོར་ཁྱད་ཆོས་ལ་། །ལེབ་ནི་བཅུ་དྲུག་ཟེར་བ་དེ། །ཧོར་དུད་ཕྱེད་དང་བརྒྱད་བརྒྱའོ། །དབུས་ཕྱོགས་རྩ་དུད་འཁྱེར་ལུགས་ནི། །འབྲི་གུང་བོད་འབྲོག་གཉིས་པོ་ལ།
།སུམ་སྟོང་བརྒྱད་བརྒྱ་སུམ་ཅུ་ཡོད། །ཚལ་པ་སུར་སྟོང་བདུན་བརྒྱ་ཡིན། །ཕག་མོ་གྲུ་པ་ཉིས་སྟོང་དང་། །བཞི་བརྒྱ་སུམ་ཅུ་རྩ་བརྒྱད་ཡོད། །གཡའ་བཟང་པ་ལ་སུམ་སྟོང་དབང་།
།རྒྱ་མ་བ་དང་བྱ་ཡུལ་བ། །ལྔ་སྟོང་དགུ་བརྒྱ་ཕྱེད་འཁྱེར་ཡིན། །སྟག་ལུང་པ་ལ་ལྔ་བརྒྱ་དང་། །དེ་སྟེང་ལྷ་འབྲུག་ལ་སོགས་པས། ཁ་འཐོར་སྟོང་དང་བཞི་བརྒྱ་ཡོད། །ཚུལ་འདི་ཧོར་དང་ས་སྐྱ་པ།
།ཡོན་མཆོད་འབྲེལ་ནས་དབུས་གཙང་དུ། །ས་བརྩིས་བྱས་པའི་ཐོག་མར་འདུག །མངའ་རིས་མན་ནས་ཞ་ལུ་ཡན། །ཨོ་ཀོན་མི་ལིང་ཞེས་བྱས་བརྩིས། །དེ་མིན་འབྲི་ཁུང་ཡན་གྱི་ས། །སི་ཏུ་ཨ་སྐྱིད་དག་གིས་བརྩིས།
།དེ་ཕྱིར་ས་སྐྱའི་དཔོན་ཆེན་ནི། །ཟམ་གླུ་གུན་མི་དབན་ཧུའི་ས། །མིང་ཐོབ་ཤཱཀྱ་བཟང་པོ་དེའི། །དེབ་ཐེར་ཤོག་རིལ་ཅན་བཞིན་ཡིན། ཁྲི་སྐོར་དེ་པས་དབུས་གཙང་གི། འཇའ་མོ་འཛིན་ལུགས་འདི་ལྟར་སྣང་།
།ལྷོ་བྱང་མངའ་རིས་དང་བཅས་པས། །དཔལ་ལྡན་ས་སྐྱའི་འཇམས་ཆེན་དང་། །གྱམ་རིང་ཞབས་ཁ་མར་ལ་ཐང་། །མ་ཕང་མེ་ཏོག་སི་ཏུ་ཡི། །འཇམས་ཆུང་རྣམས་དང་བཅས་པ་འཛིན། །དར་ལུང་འཇའ་མོ་ཆུ་མིག་པས། །ཚོང་འདུས་འཇམས་ཆེན་ཞ་ལུ་པས།
།སྟེང་དུ་བྱ་རོག་ཚང་པའི་དུད། །ལྔ་བཅུ་རྩ་བདུན་བརྒྱབ་ནས་འཛིན། །སྟག་འཇམ་ཡར་འབྲོག་ཁྲི་སྐོར་ཏེ། ། བྱ་རོག་ཆང་ག་རྟ་འགོ་ནི། ། ཉི་ཤུ་རྩ་བརྒྱད་དེ་དང་ནི། །ཤངས་ཀྱི་ཆུ་ཕྱོགས་སྟ་མགོའི་གྲངས།
།བཅུ་གཅིག་རྒྱབ་ནས་འཛིན་པ་ཡིན། །ཡས་སྲིབས་འཇམས་ཆུང་ཡར་འབྲོག་པས། །འཛིན་ནོ་དེ་

རྣམས་གཙང་ཕྱོགས་ཡིན། །དབུས་པས་འཇའ་མོ་འཛིན་ལུགས་ནི། །གོ་དཔེར་འཇམས་ཆེན་འབྲི་ཁུང་པའི། །ག་ར་འཇའ་མོ་བྱ་ཡུལ་བའི། །སྟེང་དུ་ཚལ་པའི་རི་རྩེ་དུད། །ཕྱེད་དང་བཞི་བརྒྱ་བསྣན་པས་འཛིན། །བརྩི་བར་འཇའ་མོ་ཕག་གྲུའི་ཁར།
།ས་སྟག་ཧོར་དུད་ལྔ་བརྒྱ་དང་། །ལྷ་སའི་དྲུག་བརྒྱ་བརྒྱབ་ནས་འཛིན། །ཤ་ཕོ་འཇམས་སུ་གྲུ་གུ་སྒང་། ཁ་རག་འབྲུག་པ་འོལ་ཁ་བ། །གྲྭ་མ་ཐང་པ་བསྡུས་ནས་འཛིན། །ཀོང་འཇམས་གཡའ་བཟང་པ་ཡིས་འཛིན།
།ཆུ་ལུག་འདི་དག་སྔོན་དུས་ཡིན། །དེ་རྟིང་ལོ་གྲངས་ཉི་ཤུའི་ཚེ། །མེ་མོ་ཕག་ལ་ཁྲིམས་ར་ནས། །དྷོ་ཤུ་ཨ་ནུ་མཁན་གཉིས་མངགས། །དབུས་གཙང་ས་རྩིས་ཞིབ་པར་བྱས། །དགེ་ལེགས་འཕེལ་བར་གྱུར་ཅིག།
།།

དཔལ་ལྡན་ས་སྐྱ་འཁོན་གྱི་གདུང་རབས་བཞུགས་སོ། །བླ་མ་དང་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། །རྒྱལ་བ་ཀུན་གྱི་མཁྱེན་རབ་མཐའ་ཡས་པ། །གཅིག་ཏུ་བསྡུས་ནས་སྣ་མང་གདུལ་བྱ་ལ། །སྣ་ཚོགས་སྤྲུལ་པའི་ཐབས་ཀྱིས་དོན་མཛད་པའི།
།འཁོན་སྟོན་རིམ་པར་བྱོན་པའི་ཞབས་ལ་འདུད། །དྲི་མེད་གདུང་རྒྱུད་རིམ་པར་བྱོན་པ་དང་། །དེའི་མཛད་པ་ངོ་མཚར་མཐའ་ཡས་པས། །ཐུབ་བསྟན་གསལ་དང་འགྲོ་ཀུན་སྨིན་གྲོལ་ཚུལ།
།རྣམ་ཐར་ངོ་མཆར་ཕྲེང་བ་བདག་གིས་སྤེལ། །བདག་ཅག་གི་སྟོན་པ་ཐུབ་པའི་རྒྱལ་ཚབ་དམ་པ། འཁོན་གྱི་གདུང་རྒྱུད་རིན་པོ་དེ་ཉིད། ཐོག་མར་འོད་གསལ་གྱི་ལྷ་ལས་བབས་པར་བཞེད་དེ། དང་པོ་ས་གཙང་གནས་མཐོ་བ།
ལ་སྟོད་མངའ་རིས་ཀྱི་ས་ཆར་གནམ་ནས། ལྷ་མཆེད་གསུམ་བྱོན་པའི་ཆེ་བ་གནམ་ལྷ་སྤྱི་རིང་། བར་པ་གནམ་ལྷ་གཡུ་རིང་། ཆུང་བ་གནམ་ལྷ་དབུ་སེ་བྱ་བ་བྱོན། དེ་རྣམས་ལ་མིའི་རྗེ་ཞུས་པས།
ཆུང་བ་དེ་མི་ཡུལ་དུ་བཞུགས་ནས། མིའི་རྗེ་མཛད།དེ་ལ་སྲས་བཞི་བྱུང་བ། ས་ཇི་ལི་སྤུན་བཞིར་གྲགས་སོ། །དེ་དག་གིས་ལྡོང་རུས་ཆེན་བཅོ་བརྒྱད་དང་འཐབ། དེའི་གྲོགས་ལ་གནམ་ལྷ་གཡུ་རིང་གིས་བྱོན་ནས།
ལྡོང་རུས་ཆེན་བཅོ་བརྒྱད་པོ་བཏུལ་ནས། བྲན་དུ་བྱས་སྐད་དོ། །འོ་ན་གདུང་རྒྱུན་འདི་གང་ནས་འདེད་ན། གནམ་ལྷ་གཡུ་རིང་གིས་དམུའི་བུ་མོ། དམུ་བཟའ་ལྡེམ་བུ་ཁབ་ཏུ་བཞེས་པ་ལ། སྲས་བདུན་བྱུང་བ་ལ།
མ་སང་སྤུན་བདུན་དུ་གྲགས་སོ། །

དེའི་གཅེན་པོ་དྲུག་ཡབ་དང་བདུན། དམུ་ཐག་དང་དཔྱང་ཐག་ལ་ལྷ་ཡུལ་དུ་བྱོན། ཆུང་བ་དེས་ཐོག་ལྷ་འོད་ཆེན་གྱི་བུ་མོ། ཐོག་ཅན་འུར་མ་ཁབ་ཏུ་བཞེས་པ་ལ། སྲས་ཐོག་རྩ་དཔའ་བོ་སྟག་བྱུང་ངོ་། །དེས་ཀླུའི་བུ་མོ་ཀླུ་མོ་ལྕམ་གྲ་མ་ཁབ་ཏུ་བཞེས་པ་ལ།
སྲས་ཀླུ་ཚ་ཏ་ཕོ་འོད་ཆེན་བྱུང་། དེ་དང་མོན་ཟ་མཚོ་རྒྱལ་བཤོས་པའི་སྲས་གཅིག་བྱུང་བ། དེ་གཡའ་དང་སྤང་གི་མཚམས་སུ་སྐྱེས་པས། མིང་གཡའ་སྤང་སྐྱེས་སུ་བཏགས་སོ།
།དེ་རྟིང་སྲིན་པོ་སྐྱ་རེངས་ཁྲག་མེད་བྱ་བ་ལ། ཆུང་མ་གཡའ་འབྲུམ་སི་ལེ་མ་ཟེར་བའི་ཤིན་ཏུ་མཚར་བ་ཞིག་ཡོད་པས། སྐྱ་རེངས་ཁྲག་མེད་བསད། གཡའ་འབྲུམ་སི་ལེ་མ་ཕྲོགས་ནས། ཁབ་ཏུ་བཞེས་པ་ལ།
སྲས་གཅིག་བྱུང་བ་དེ་སྲིན་པོ་དང་འཁོན་པའི་བར་དུ་སྐྱེས་པ་ལ། དེའི་མིང་འཁོན་བར་སྐྱེས་བྱ་བར་བཏགས་ཏེ། དེ་ནས་གདུང་རུས་འཁོན་ཞེས་བྱ་བར་གྲགས་སོ། །དེས་བཙན་བཟའ་ལྕམ་བུ་མོན་ཁབ་ཏུ་བཞེས་པ་ལ།
སྲས་གཅིག་འཁྲུངས་ཏེ། དེ་ཉིད་ནི་མཐུ་དང་རྫུ་འཕྲུལ་ཆེ་བ། བློ་དང་རིག་པར་ལྡན་པ། གཟུགས་དང་། ལོངས་སྤྱོད་རྒྱས་པ། མཐོང་བ་ཙམ་གྱིས་ཡིད་འཕྲོག་པ། ཤིན་ཏུ་ངོ་མཚར་བ་ཞིག་བྱུང་བས།
འདི་འདྲ་མི་ཡུལ་དུ་འབྱོན་པ་དཀོན་ཟེར་ནས། དཀོན་པ་རྗེ་ཁུང་སྟག་ཏུ་བཏགས་སོ། ཁྱེའུ་དེ་ཡབ་ཀྱིས་ཡུལ་གང་བཟང་བརྟག་ཏུ་བཏང་བས། སྙན་ཚེ་དར་གྱི་ཡ་ཆང་ལ་ཡུལ་གྱི་དགེ་བརྒྱད་ཚང་བར་གཟིགས་ནས།
འཁོན་གྱི་ཡུལ་ལ་སྔ་བ་དེ་ཡིན་ནོ། །དེའི་དུས་སུ་བོད་ན་སྤྲུལ་པའི་རྒྱལ་པོ་ཁྲི་སྲོང་ལྡེ་བཙན་བཞུགས་པས། དཀོན་པ་རྗེ་འདི་བློ་ཆེ་ཞིང་། འཇིག་རྟེན་གྱི་བྱ་བ་ལ་མཁས་པའི་དོན་གྱིས་བོད་རྒྱལ་པོའི་ནང་རྗེ་ཡུན་རིང་དུ་བྱས།
དཔལ་འབྱོར་ཕུན་སུམ་ཚོགས་པ་བྱུང་བས། མིང་ལ་འཁོན་དཔལ་འབྱོར་ཆེར་གྲགས་ཏེ།

དེ་ནས་འཁོན་ལ་མི་ཆོས་ཀྱི་སྒོ་ནས། སྙན་གྲགས་ཆེ་བར་བྱུང་ངོ་། །དེ་ཉིད་ཀྱིས་རླངས་ཁམས་པ་ལོ་ཙཱ་བའི་ལྕམ་མོ་རླངས་བཟའ་སྣེ་ཆུང་ཁབ་ཏུ་བཞེས་པ་ལ་སྲས་འཁོན་ཀླུའི་དབང་པོ་བསྲུང་བ་དང་། གཅུང་རྡོ་རྗེ་རིན་ཆེན་བྱུང་།
ཆོས་རྒྱལ་ཁྲི་སྲོང་ལྡེ་བཙན་གྱི་སྐུ་རིང་ལ། ཟ་ཧོར་གྱི་མཁན་པོ་བྷོ་དྷི་སཏྭ་སྤྱན་དྲངས། དེའི་དངོས་སློབ་བོད་ཀྱི་བཙུན་པ་ལ་སྔ་བ་སད་མི་མི་བདུན་དུ་གྲགས་པ་བྱུང་བས།
རྒན་གསུམ་ནི། དབས་རཏྣ་རཀྵི་ཏ། རིན་ཆེན་བསྲུང་བ། བྷ་ཛྙཱནྟེ་རཀྵི་ཏ། ཡེ་ཤེས་དབང་པོ་བསྲུང་བ། རྟ་དབྱངས་སྤྲུལ་པར་བྱེད། རཏྣ་ནེ་ནྚེ་རཀྵི་ཏ་རིན་ཆེན་སྤྲུལ་པར་བྱེད། བར་པ་གཅིག་རླངས་ཁམས་ལོ་ཙཱ་བས་ཏེ།
སུ་ག་ཏ། ཝརྨ་རཀྵི་ཏ། བདེ་བར་བཤེགས་པ་བསྲུང་བ་ཞེས་པའོ། །གཞོན་གསུམ་ནི་བ་གོར་བཻ་རོ་ཙ་ན་རཀྵི་ཏ། རྣམ་པར་སྣང་མཛད་བསྲུང་བ་དང་། འཁོན་ན་གེནྡྲ་རཀྵི་ཏ། ཀླུའི་དབང་པོས་བསྲུང་བ།
གཙང་དེ་བེནྡྲ་རཀྵི་ཏ། ལྷའི་དབང་པོ་བསྲུང་བ་བྱ་བ་དེ་རྣམས་བྱོན་ཏེ། འཁོན་ཀླུའི་དབང་པོ་དེ་ཉིད་ནི། ལོ་ཙཱ་བ་གཞོན་གསུམ་གྱི་ནང་ནས། ཐུགས་རབ་ཤིན་ཏུ་ཆེ་ཞིང་དབའ་ཡེ་ཤེས་དབང་པོ་དང་།
རང་གི་ཞང་པོའི་ཐད་དུ་སློབ་གཉེར་གསན་སྦྱོང་མཛད་པས། སྔགས་མཚན་ཉིད་ཀྱི་ཡོན་ཏན་ཕུན་སུམ་ཚོགས་པ་མངའ་ཞིང་། སློབ་དཔོན་པདྨ་ལའང་རྡོ་རྗེ་ཕུར་པ་དང་། ཡང་དག་ལ་སོགས་མང་དུ་ཞུས་ནས། ཡེར་པའི་བྲག་ལ་སྒྲུབ་པ་མཛད།
གྲུབ་པ་བརྙེས་སོ། །དེ་ནས་འཁོན་ལ་ལྷ་ཆོས་ཀྱི་ངོས་ནས་གྲགས་པ་ཤིན་ཏུ་ཆེ་བ་བྱུང་ངོ་། །དེའི་གཅུང་པོ་རྡོ་རྗེ་རིན་ཆེན་པས་ཀྱང་། སློབ་དཔོན་པདྨ་དང་རང་གི་གཅེན་ལ་དབང་དང་གདམ་ངག་མང་ཏུ་ནོད་དེ་མཁས་པར་གྲགས་ཤིང་།
སློབ་དཔོན་པདྨའི་དངོས་སློབ། དཀྱིལ་འཁོར་གྱི་གཙོ་བོ་བརྒྱད་དུ་གྲགས་པའི་གསེབ་ཏུ་གཏོགས་

སོ། །སྔགས་རྙིང་མའི་འགོ་ཡང་འདི་ཙམ་ནས་ཚུགས་པ་ཡིན། དེ་གོང་དུ་སྤྱིར་བོད་དང་། སྒོས་སུ་འཁོན་ལ་སྔགས་པ་དང་རབ་བྱུང་གི་ཐ་སྙད་མ་བྱུང་བར་འདུག་གོ །འཁོན་རྡོ་རྗེ་རིན་ཆེན་པས་འབྲོ་དགྲ་འདུལ་གྱི་བུ་མོ་འབྲོ་གཡང་ལོན་སྐྱིད་དེ་ཁབ་ཏུ་བཞེས་པ་ལ།
སྲས་འབྲོ་ཚ་སྤུན་བདུན་བྱུང་ཏེ། འབྲོ་སྙན་རྩེ་བའི་གསོན་གཤིད་ཀྱི་ལྟད་མོ། ཉི་མ་གསུམ་བཏུད་བྱས་དུས། ཁོང་སྤུན་བདུན་པོསཉི་མ་རེ་ལ་རྟ་ལུས་ཆས་འདྲ་འདྲ་བ་འབའ་ཞིག་སྤོས་ནས།
རྟ་རྒྱུག་རྩལ་འགྲན་པས་ཁྲོམ་ཐོག་ཆོད་པ་བྱུང་། འབྲོའི་བསམ་པ་ལ་ཁོང་ལ་མཐོ་མཚམས་པར་གོ་ནས། དམག་བསགས་འཁྲུག་པ་བྱེད་ཟེར་བ་ལ། གཅིག་པར་ཞང་པོ་ཡིན། གཉིས་པར་འགྲོགས་ཡུན་རིང་པོ་སོང་བས་འཁྲུག་པ་མི་བྱེད།
རྒྱལ་ཁམས་ཡངས་པོ་ལ་འཇིགས་མེད་གསུངས་ནས། འབྲོ་ཚ་སྤུན་བདུན་གྱི་ཆེ་བ། མར་ཡུལ་དུ་བྱོན། དེ་འོག་རྣམས་རིམ་པ་བཞིན་གུང་ཐང་། གད། གཉལ་ལོ་རོ།
མྱང་ཤབ། གྲོམ་པ་གཡའ་ལུང་རྣམས་སུ་གྱེས་སོ། །ཐ་ཆུང་གི་ཡབ་ཡུལ་དུ་བཞུགས། འབྲོ་དང་འཁྲུག་པ་ཡང་སྤྲད། དེ་ལས་གྱེས་པ་སྙན་ཚེ་རེང་ན། མ་ཁྲིགས་སྡེ་གསུམ་དུ་གྲགས་པ་ཡོད་དོ། །ཐ་ལྟག་གྲོམ་པར་བྱོན་པ་དེའི་མཚན་ཤེས་རབ་ཡོན་ཏན།
དེ་ལ་སྲས་གཉིས་བྱུང་བའི་ཆེ་བ་ཚུལ་ཁྲིམས་རྒྱལ་པོ། ཆུང་བ་ཁབ་སོ་སྟག་ཐོག་ཏུ་བྱོན། དེར་ཡང་འཁོན་ཅི་རིགས་པ་འཕེལ་ཏེ། དེ་ནས་གཡས་རུ་བྱང་དུ་གྱེས་པའི་འཁོན་ཚོའི་སྡེ་པ་མང་དུ་ཡོད་དོ།
།འཁོན་ཚུལ་ཁྲིམས་རྒྱལ་པོ་ལ་སྲས་གསུམ་བྱུང་བའི་ཆེ་བ་གཙུག་ཏོར་ཤེས་རབ་ལ་སྲས་བདུན་བྱུང་བ། ཁུ་བོ་ཆུང་བ་དང་བཅས་པ་འཁོན་གཡའ་ལུང་ན་ཡོད། སྲས་བདུན་པོའི་ལྔ་པ་འཁོན་དགེ་སྐྱབས།
དེས་ཤབ་ཏུ་བྱོན། དེ་ལ་སྲས་གཉིས་བྱུང་བའི་ཆེ་བ་འཁོན་དགེ་མཐོང་། ཆུང་བ་ལས་

ཤབ་སྟོད་ཀྱི་འཁོན་མི་རྣམས་གྱེས་པ་ཡིན་སྐད། དགེ་མཐོང་གི་སྲས་འཁོན་སྟོན་བལ་པོ། དེས་ཚ་མོ་རོང་གླང་གི་བྲག་ལ། ཡང་ཕུར་གྱི་སྒྲུབ་པ་མཛད་པས། གྲུབ་པ་བརྙེས་ཤིང་བསྟན་མ་བཅུ་གཉིས་བྲན་དུ་འཁོལ་བའི་ནུས་མཐུ་ཅན་ཅིག་བྱུང་ངོ་།
།དེའི་སྲས་ཤཱཀྱ་བློ་གྲོས་ཀྱིས། བྱ་རུ་ལུང་དང་། ཤབ་སྟོད་སྨད་དུ་ཡང་ཡུན་རིང་དུ་བཞུགས་ཞིང་སྐུ་ཚེའི་སྨད་ལ་ཡབ་མེས་ཀྱི་ཡུལ། གཡའ་ལུང་མཁར་ཐབས་སུ་བྱོན།
དེ་ལ་སྲས་གཉིས་ཀྱི་ཆེ་བ། འཁོན་རོག་ཤེས་རབ་ཚུལ་ཁྲིམས་ནི། ཡབ་མེས་ཀྱི་ཆོས་ལུགས་ལ་རྒྱུད་སྦྱངས་ཤིང་། རྡོ་རྗེ་ཕུར་པའི་གྲུབ་པ་བརྙེས་ནས། མཐུ་དང་རྫུ་འཕྲུལ་བསམ་གྱིས་མི་ཁྱབ་པ་དང་ལྡན་ཞིང་།
གཞོན་ནུ་ལ་གཞུ་སྟོན་གཞོན་ནུ་བརྩོན་འགྲུས་ཀྱི་དྲུང་དུ། གོ་མི་དགེ་བསྙེན་མཛད་ཤིན་ཏུ་བཙུན་ཞིང་། ཚངས་པར་སྤྱོད་པས་མཛེས་ལ་མཁས་པ་དང་། བཟང་པོའི་གྲགས་པ་ཆེར་ཐོབ་པ་ཞིག་བྱུང་ངོ་། །འདི་གོ་མི་དགེ་བསྙེན་ཡིན་པས་སྲས་འཕེལ་བ་མེད།
དེ་མན་ཆད་འཁོན་རིམ་པར་བྱོན་པ་རྣམས། ཕ་རོལ་ཏུ་ཕྱིན་པ་ལ་སོགས། ཕྱི་མཚན་ཉིད་ཀྱི་ཆོས་རྣམས་དང་། རྡོ་རྗེ་ཐེག་པ་ལ་གསང་བ་སྡེ་དྲུག སྔགས་སྔ་འགྱུར་ལྔ།
ཕྲ་མོ་ཉི་ཤུ་རྩ་གཅིག་ལ་སོགས་པ། གསང་སྔགས་སྔ་འགྱུར་གྱི་ཆོས་རྣམས་ལ་ཤིན་དུ་མཁས་ཞིང་། ཡང་ཕུར་ལ་ཐུགས་དམ་གྱི་མཐིལ་མཛད་ཅིང་། གྲུབ་པ་ཅི་རིགས་པ་བརྙེས་ལ། ཆོས་སྐྱོང་དཀར་མོ་ཉི་ཟླ་ལྕམ་སྲིང་ལ་བྱེད་ཅིང་།
ནུས་པ་ཐོན་པ་ཤ་སྟག་བྱོན་ནོ། །འཁོན་རོག་གི་གཅུང་པོ་ནི། འཁོན་དཀོན་མཆོག་རྒྱལ་པོ་ཞེས་བྱ་བ། དེ་ཉིད་ནི་ཤིང་ཕོ་ཁྱི་ལོ་ལ་སྐུ་འཁྲུངས། གཞོན་ནུ་ཉིད་ནས་ཡབ་དང་།
གཅེན་ལ་དབང་དང་གདམས་ངག་ཞུས་སྟེ། ཡབ་མེས་ཀྱི་ཆོས་ལུགས་ལ་ཤིན་ཏུ་མཁས་པ་བྱས་ཤིང་། གསང་སྔགས་ཕྱི་འགྱུར་ལ་སྤྲོ་བ་ཡོད་

པའི་སྐབས་སུ། འབྲོའི་ལུང་སྟོན་ཆེན་པོ་ཞིག་བྱུང་བའི་ཚེ། བླ་མ་དཀོན་མཆོག་རྒྱལ་པོས་ཀྱང་བྱོན། ལྟད་མོ་དེ་དང་། རྩེད་མོ་མང་དུ་འདུག་པའི་ནང་ནས། སྔགས་པ་འགའ་ཞིག་གིས། དབང་ཕྱུག་མ་ཉི་ཤུ་རྩ་བརྒྱད་ཀྱི་མགོ་བརྙན་རྣམས་གྱོན་ནས་ཕྱག་མཚན་སོ་སོར་ཁྱེར།
མ་མོ་རལ་པ་ཅན་དང་། ལྕམ་དྲལ་འཆམ་གྱིན་འདུག་པས། དེ་ཁ་ལྟད་མོ་ཡང་ཆེ། ཁྲོམ་ཐོག་ཀྱང་དེས་བཅད་སོང་བས། ཕྱིར་ལོག་ནས་གཅེན་ལ་འདི་ལྟ་བུ་གདའ་ཞུས་པས།
གཅེན་ན་རེ། དེ་གསང་སྔགས་འཆོལ་བ་བྱ་བའི་དུས་བྱུང་བ་ཡིན། ཕྱིན་ཆད་རྙིང་མ་ལ་གྲུབ་ཐོབ་མཚན་ཉིད་པ་མི་ཡོང་། རང་རེ་ལ་ཡོད་པ་ཀུན་རང་དབང་ཆེ་བས། ཨ་པོ་རྒན་པའི་དཔེ་ཆ་ལྷ་རྟེན།
གསང་སྔགས་ཀྱི་ལག་ཆ་ཀུན་གཏེར་དུ་སྦའོ། །ང་ནི་ན་སོ་རྒས་འདུགཁྱེད་གཞོན་པ་ཡིན་པས་གསང་སྔགས་གསར་འགྱུར་བྱ་བ་བཟང་པོ་ཡོད་པ་འདུག་ཅིང་། དེའང་མང་མཁར་ན། འབྲོག་མི་ལོ་ཙཱ་བ་མཁས་པར་ཡོད་འདུག་པས།
དེ་ལ་སློབ་ཏུ་རྒྱུག་གསུངས་ནས། དཔེ་རྙིང་ཐམས་ཅད་གཏེར་དུ་སྦས་སོ། །དེར་ཆོས་སྐྱོང་གིས་ཆོ་འཕྲུལ་བྱུང་ནས། ཕུར་པའི་ཆོས་འཁོར་ཅི་རིགས་པ་དང་། གཏོར་མའི་ཆོ་ག་སེང་ལྡེང་གི་ཕུར་པ་བཅོ་ལྔ་པ་ཆ་གཉིས་དང་།
དཀར་མོ་ཉི་ཟླ་ཉིད་ཀྱིས་འཁོན་རོག་ཤེས་རབ་ཚུལ་ཁྲིམས་རང་ལ་ཞལ་དངོས་སུ་བསྟན་ནས། མཛད་པའི་གཏོར་ཆོག་རྣམས། བཏོན་ནས་གཅུང་ལ་གནང་། གདུང་རྒྱུད་པ་རྣམས་ད་ལྟའང་དུས་གཏོར་མ་ཆག་པ་མཛད་དགོས་སོ།
།དེ་ན་བླ་ལ་དཀོན་མཆོག་རྒྱལ་པོ་མང་མཁར་མུག་གུ་ལུང་དུ་འབྲོག་མིའི་སྤྱན་སྔར་མ་ཐོན་པར། གཡའ་ལུང་དུར་ཁྲོད་དུ། འཁྱིན་ལོ་ཙཱ་བ་ལ་བརྟག་གཉིས་གསན། དེ་ཚར་ལ་ཁད་པ་དང་བླ་མ་འཁྱིན་སྐུ་གཤེགས་པའི་ཞལ་ཆེམས་ལ།
ཆོས་འཕྲོ་དེ་འབྲོག་མི་

ལ་ཞུས་ཤིག་གསུངས་ནས། ཁོང་གི་དྲུང་དུ་ཕྱིན་པས་མཉེས་ཚོར་ཆེན་པོ་བྱས། ཡུལ་ནས་ཚོང་འཕྲུལ་བྱས་པའི་རྟ་བཅུ་བདུན་ཁལ་དང་བཅས་པ། རྩ་རིན་ལ་ཇོ་མོའི་ནོར་འཕྲེང་བཟང་པོ་ཞིག་ཁུར་ཡོད་པ། དེ་རྣམས་ཕུལ་ནས་གསུང་ངག་རིན་པོ་ཆེ་ཞུས་པས།
རིམ་གྱིས་གནང་ཞིང་། གཞན་ཡང་གསར་འགྱུར་གྱི་ཆོས་ཕལ་ཆེ་བ་གསན་སྦྱོང་རྒྱ་ཆེན་པོ་མཛད་པས། ཆོས་ཀྱི་མངའ་བདག་ཆེན་པོར་གྱུར་ཏོ། །དེ་ནས་ཞང་ཡུལ་འཇག་གཤོངས་སུ།
ཡབ་དང་གཅེན་གྱི་སྐུ་འབུམ་བཞེངས། དེའི་ནང་དུ་ཕུར་པ་བྱིན་རླབས་ཅན་ཅིག་ཀྱང་གཞུག ཕུར་པ་ཆ་གཅིག་གར་གཤེགས་སར་ཐུགས་དམ་ལ་བསྣམས། ཕྱིས་ས་སྐྱ་ན་ཡོད་ཟེར་རོ། །གཡའ་ལུང་ཆུ་སྐྱར་དུ་བཞུགས།
བྲ་བོ་ལུང་པར་དགོན་ཆུང་ཞིག་བཏབ་ནས་ལོ་འགའ་བཞུགས། ས་སྐྱ་གོག་པོར་གྲགས་སོ། །དེའི་ཚེ་དཔོན་སློབ་འགའ་ཟུང་གིས་སྐྱོ་སངས་ལ་བྱོན་རི་རྩེ་ནས་གཟིགས་པས། འདིར་དགོན་པ་ཞིག་བཏབ་ན་སངས་རྒྱས་ཀྱི་བསྟན་པ་དང་།
འགྲོ་བ་མང་པོ་ལ་ཕན་ཐོགས་པ་ཞིག་ཡོང་བ་འདུག་དགོངས་པ་བྱུང་ཏེ། ཇོ་བོ་གདོང་ནག་པ་ལ་ཞུས་པས་གནང་། ས་དེའི་སྒོས་ཀྱི་བདག་པོ་ཞང་ཞུང་གུ་ར་བ་བན་དེ་གྲོང་བཞི། ལྷ་མོ་གོང་བདུན་བྱ་བ་འདུག་པ་ལ།
ས་ཆ་འདིར་ངེད་དགོན་ཆུང་ཞིག་བྱེད་པ་ལ། ཁྱེད་རྣམས་ལ་འགལ་མེད་ན་རིན་ཡང་འཇལ་བྱས་པས། རིན་ཡེ་མི་འཚལ་དགོན་པ་མཛད་པར་ཞུ་ཟེར་བ་ལ། འོན་ཀྱང་ཕྱིས་ཚུན་ཆད་འདི་འཐད་པ་ཡིན་གསུངས་ནས།
རྒོད་མ་དཀར་མོ་གཅིག མོ་གོས་གཅིག ནོར་བུའི་ཕྲེང་བ་གཅིག ཁྲབ་གཅིག་རྣམས་ཀྱི་འགོ་བྱས་རིན་བཅལ། མོན་འབྲོག་ནས། བལ་འབྲོག་ཡན་གྱི་ས་དེ་བླ་མས་བདག་པར་བྱས་སྐད། བླ་མ་དེ་ཉིད་དགུང་ལོ་བཞི་བཅུ་བཞེས་པའི་དུས་སུ།
ཐུབ་པ་ས་ཕོ་འབྲུག

ལ་བལྟམས་ནས། མེ་མོ་ཕག་ལ་མྱང་ངན་ལས་འདས་རྟིང་། ལོ་སུམ་སྟོང་ཉིས་བརྒྱ་དང་བདུན་སོང་བའི་ཆུ་མོ་གླང་ལོ་ལ། དཔལ་ལྡན་ས་སྐྱའི་གདན་སའི་འགྲམ་བཏིང་། བླ་བྲང་ཤར་གྱི་ཆ་འདི་ལ། བླ་བྲང་གི་མཐིལ་མཛད།
ལྕགས་རི་རྩ་བརྒྱད་དུ་བྱ་བ་ཞིག་ཡོད་དོ། །བླ་མ་དེ་ཉིད་ཀྱི་གདན་ས་ལོ་སུམ་ཅུ་བཟུང་ཞིང་། བསྟན་པའི་བྱ་བ་རྒྱ་ཆེན་པོ་མཛད་ནས། དགུང་ལོ་དྲུག་ཅུ་རེ་དགུ་པ་ཆུ་ཕོ་རྟ་ལོ་དབྱུག་པ་ཟླ་བའི་ཚེས་བཅུ་བཞི་ལ་ཞི་བར་གཤེགས་སོ།
།གདན་ས་ཆེན་པོ་འགྲམ་བཏིང་བའི། ཆུ་མོ་གླང་ལོ་དེ་ནས་ད་ལན་ཤིང་ཕོ་སྟག་གི་ལོ། སྲོག་སྨེ་བརྒྱད་དཀར་དབུས་ན་ཡོད་པ་འདི་ཡན་ལ། ལོ་སུམ་བརྒྱ་དྲུག་ཅུ་རེ་གཅིག་སོང་འདུག་གོ
།བླ་མ་དཀོན་མཆོག་རྒྱལ་པོ་དེ་ཉིད་དགུང་ལོ་ང་དགུ་བཞེས་པའི་དུས།ཆུ་ཕོ་སྤྲེའུའི་ལོ་ལ། ཇོ་མོ་ཆུང་ཤོས་གུ་ར་བའི་སྲིང་མོ་ཞང་མོ་ལ་སྲས་ཤིག་འཁྲུངས་པ་ནི་ས་ཆེན་ཀུན་དགའ་སྙིང་པོ་ཞེས་བྱའོ།
།དེའི་མཛད་པ་རྣམ་ཐར་རྒྱ་ཆེ་བ་ནི། རྣམ་ཐར་ཆེན་མོར་བལྟའོ། །དེའང་སྲས་འདི་འཁྲུངས་པ་ཡུམ་གྱིས་རེ་ཞིག་གསངས་ནས་ཡོད་པ་ལ། ཆེན་མ་རྡོ་རྗེ་ཕྱུག་མོས་ཚོར་ནས། འོ་སྐོལ་གྱི་གདུང་རྒྱུད་འདི་འཆད་དུ་ཕངས་པ་ལ།
ཞང་མོ་ལ་སྲས་ཤིག་ཡོད་པར་གདའ་བ་ནན་ཏར་ལེགས། ང་ལ་གསང་མི་འཚལ། ད་ང་ལ་ནོར་མི་དགོས། བུའི་ཨ་མ་ལ་དགོས་པ་ཡིན་ཟེར་ནས། ས་སྐྱ་མདུན་གྱི་མཆོད་ཞིང་མ་གཏོགས། གཞན་ཐམས་ཅད་ཡུམ་སྲས་ལ་གཏད།
གཞོན་ནུ་ཉིད་ནས་རིག་པའི་གནས་མཐའ་དག་ལ་སྦྱངས་ཤིང་། ཐོག་མར་ཡབ་ལ་དགྱེས་པ་རྡོ་རྗེའི་དབང་ཞུས། དེ་དག་གི་ཐུགས་ལ་མངའ་བའི་ཆོས་ཐམས་ཅད་ཞུས། དགུང་ལོ་བཅུ་གཉིས་ལོན་པ་དང་ཡབ་བདེ་བར་གཤེགས་ཏེ།
རྩིས་བྱས་པས་གཤེགས་རྫོངས་བྱེད་པ་དང་། ཕྱི་རྟེན་འགྲམ་

འདིང་བ། གདན་ས་བསྐོ་བ་རྣམས་ཉི་མ་གཅིག་ལ་གྲུབ་ན་རྗེས་སུ་ཕུན་སུམ་ཚོགས་པ་འབྱུང་ཟེར་ནས། ཡུམ་ན་རེ། ཉིད་རང་གི་ཡབ་ཀྱི་སློབ་དཔོན་ཡང་ལོ་ཙཱ་བ་ཡིན། ལོ་ཙཱ་བ་དང་འབྲེལ་བའི་ཆོས་འདི་ནན་ཏར་རྫུན་ཆུང་གསུངས་ནས་མཉེས་པ་གཅིག་ཡོད།
ཁྱེད་ཆུང་བས་འུ་ཅག་ག་གདན་ས་མི་ཟིན། གདན་ས་འདི་བ་རི་ལོ་ཙཱ་བ་ལ་གཏད་པ་དྲག་ཟེར། བ་རི་བ་གཡུ་མཁར་མོ་ན་ཡོད་པ་གདན་དྲངས་ནས་གདན་ས་གཏོད་པ་དང་། གཤེགས་རྫོངས་ཆོས་འཁོར་བྱེད།
ཕྱི་རྟེན་འགྲམ་འདིང་བ་རྣམས་ཉི་མ་གཅིག་ལ་ཚར་བར་མཛད། ཞིང་མོ་ཆེ་མ་གཏོགས་གཞན་ཐམས་ཅད་བླ་མ་བ་རི་བ་ལ་གཏད། བ་རི་བའི་ཞལ་ནས་ཁྱེད་ཇོ་སྲས་ཀྱི་བུ་བྱ་བ། སློབ་གཉེར་བྱེད་དགོས་པ་ཡིན།
དེ་ལ་ཤེས་རབ་དགོས་པ་ཡིན། དེའི་ལྷ་འཕགས་པ་འཇམ་དཔལ། ཨ་ར་པ་ཙ་ན་དྷི་སྒྲུབས་གསུངས་ནས། སྒྲུབ་པས་ཟླ་བ་དྲུག་ན་འཇམ་དཔལ་དངོས་སུ་ཞལ་གཟིགས། སྒྲུབ་ཁང་འཇམ་དཔལ་བྲག་ཁུང་དུ་གྲགས་པ་བླ་བྲང་ཤར་གྱི་དཀྱིལ་ན་ཡོད་དོ།
།དེ་ལྟར་ཡི་དམ་གྱི་ལྷས་མངོན་སུམ་དུ་བྱིན་གྱིས་བརླབས་པས། ཤེས་བྱ་ཕལ་ཆེ་བ་ཐུགས་སུ་ཆུད་ཡོད་ཀྱང་། གང་ཟག་རྣམས་ཀྱི་བསམ་བློ་དང་བསྟུན་པའི་ཕྱིར། གཞོན་ནུ་ཉིད་ནས་སློབ་གཉེར་ལ་ཐུགས་གཏད་དེ།
སྔུན་ལ་རོང་ངུར་མིག་དུ་དྲང་ཏི་དར་མ་སྙིང་པོ་ལ་། མངོན་པ་སློབ་ཏུ་བྱོན། བླ་མ་བ་རི་བས་གདན་ས་ལོ་བརྒྱད་མཛད་པའི་རིང་ལ། དབུས་གཙང་མངའ་རིས་མན་ཀྱི་ས་ཆ་ན་བཞུགས་པའི།
བླ་མ་ལོ་པཎ་བཟང་ཚད་ཀྱི་ཞབས་ལ་གཏུགས་ནས། ཐོས་པ་གསན་སྦྱོང་མཐར་ཕྱིན་པ་མཛད་ཅིང་། བ་རི་ལོ་ཙཱ་བའི་ཐུགས་ལ་ཡོད་ཚད་ཀྱི་ཡོན་ཏན་བུམ་པ་གང་བྱོས་གནང་ཏེ། ལོ་བརྒྱད་ཐིམས་ནས་གདན་ས་བླ་མ་ས་ཆེན་ལ་གཏད།
བ་རི་བ་བར་ཕུག་ཏུ་ཞི་

བར་གཤེགས་སོ། །དེ་ནས་བགྲེས་པོ་རྣམས་གྲོས་བྱས་ནས། ད་ཕ་ཆོས་ཤིག་བརྩད་བཅད་པ་དྲག་པ་འདུག་ཟེར། འཁོན་སྒྱི་ཆུ་བ་དགྲ་ལྷ་འབར་གྱི་དྲུང་དུ་བྱོན་པས། དབང་བསྐུར་ཞུས་པས། སྟ་གོན་གྱི་ནུབ་མོ་སྲིད་པའི་རྒྱ་མཚོ་ཡིན་ཟེར་བའི་ཆུ་ཆེན་པོ་དམར་མེ་རེ་བ་ཞིག་ལ་ཟམ་པ་གསུམ་འདུག་པའི་འགྲམ་ན།
ང་སྒྲོལ་བར་ཞུ་ཟེར་བའི་མི་མང་པོ་འདུག་པ། ཟམ་པ་ཕྱི་མ་ལ་མི་གསུམ། བར་པ་ལ་མི་བདུན། ཉེ་བ་དེ་ལ་མི་མང་པོ་ཞིག་སྒྲོལ་བ་རྨིས།
ཅུང་སྙེལ་ནས་ཉི་མ་གཅིག་ལ་སྙེལ་བ་གསོ་བ་སྙམ་བྱེད་ཙ་ན། མནལ་སད། ནང་པར་རྨི་ལམ་འདི་འདྲ་བྱུང་ཞུས་པས། བླ་མའི་ཞལ་ནས་ཁྱོད་ཀྱི་མཁོས་ཁས་མི་གསུམ་ལས་གང་ན་སྒྲོལ་གསུངས།
ཞལ་ཀུར་ཡང་མཛད། དེ་ནས་བླ་མ་དེ་ཉིད་ཀྱིས་དབང་བསྐུར། རྒྱུད་ལུང་མན་ངག་ཐུགས་ལ་མངའ་ཚད་རྫོགས་པར་གནང་། འཇམ་པའི་དབྱངས་ཀྱིས་རྗེས་སུ་བཟུང་ནས། ཆོས་ཐམས་ཅད་ཚར་རེ་གསན་པ་དང་ཐུགས་སུ་ཆུད་པ་བྱུང་སྐད་དོ།
།བླ་མ་སྒྱི་ཆུ་བ་ཞི་བར་གཤེགས་དུས། ཞལ་ཆེམས་ལ། ཀུན་དགའ་སྙིང་པོ་ཁྱོད་རབ་ཏུ་བྱུང་ལ་འཁོན་ཚོའི་སྡེ་འདི་སྐྱོངས་གསུངས་པ། བཞག་པ་ཡང་འདུག་པ་བཞིན། རབ་ཏུ་བྱུང་དགོངས་པ་ལ།
བླ་མ་གནམ་ཁའུ་བའི་ཞལ་ནས།བླ་མ་མཉམ་པོའི་ནང་ནས་ཁོང་གཤིན་པོ་ལས། ང་གསོན་པོའི་ངག་ལ་ཉོན། ཁྱོད་རབ་ཏུ་མ་བྱུང་ན་སེམས་ཅན་ལ་པན་ཆེ་བར་འདུག་གསུང་ནས་མ་གནང་། རབ་ཏུ་མ་བྱུང་ཀྱང་འཁོན་ཚོའི་དཔོན་མཛད།
ཡང་གུང་ཐང་ན་ལ་རྩེ་གནས་སར་དུ།བླ་མ་མལ་ལོ་ཙཱ་བ་ལ་ཆོས་ཞུས། བླ་མས་མགོན་པོའི་རྗེས་གནང་སྒྲུབ་ཐབས་ལས་ཚོགས་ཚང་མ་གནང་། དེའི་རྟེན་དུ་བསེ་འབག་ནག་པོ་འགྲོ་ཤེས་དང་། དར་ནག་ལ་གྲི་ཁྲག་གིས་རྩ་སྔགས་བྲིས་པ།
ལྕགས་ཀྱི་རྡོ་རྗེ་རྩེ་དགུ་པ་གཅིག་དང་

བཅས་ཏེ། ཆོས་སྐྱོང་ལ་མི་ལབ་པ་བཞིན་དུ། ད་ང་ན་སོ་རྒས་པ་ལ་ཁྱོད་མི་དགོས། ཁྱོད་རང་འཁོན་ས་སྐྱ་བའི་རྗེས་ལ་སོང་ཞིག་གསུངས་ནས་བརྫངས་པ། དེ་ཕྱིན་ཆད་ས་སྐྱ་པའི་ཆོས་སྐྱོང་གུར་མགོན་ལ་བྱེད་པ་བྱུང་བ་ཡིན་ནོ།
།བླ་མ་ཞང་སྟོན་ཆོས་འབར་ལ་གསུང་ངག་རི་པོ་ཆེ་ཞུས། བླ་མ་གནམ་ཁའུ་པ་ལ་ཆོས་སྐྱོང་ཞལ་བཞི་པའི་སྒྲུབ་ཐབས་ཆ་ལག་ཚང་མ་ཞུས། དེ་ནས་ས་སྐྱ་པའི་ཆོས་སྐྱོང་ཆེ་ཆུང་དུ་གྲགས་པ་བྱུང་ངོ་།
།བླ་མ་ས་ཆེན་འདི་ཉིད་ཀྱིས་གདན་ས་ལོ་ཞེ་བརྒྱད་བཟུང་བའི་དགུང་ལོ་དྲུག་ཅུ་རྩ་བདུན་པ་ས་ཕོ་སྟག་གི་ལོ། ཐ་སྐར་ཟླ་བའི་དཀར་ཕྱོགས་ཚེས་བཅུ་བཞིའི་དུས་སུ། གཡས་རུ་སྐྱ་བོའི་ཁ་གདངས་སུ་ཞི་བར་གཤེགས་སོ།
།དེའི་དུས་སུ་ཀུན་གྱི་མཐུན་སྣང་གྲུབ་པར། བདེ་བ་ཅན་དང་། པོ་ཏ་ལ་དང་། ཨུ་རྒྱན་དང་། བྱང་ཕྱོགས་གསེར་མདོག་ཅན་རྣམས་སུ་གཤེགས་པའི་སྐུའི་བཀོད་པ་བཞི་བསྟན་པར་གྲགས་སོ།
།བླ་མ་དེ་ཉིད་ཀྱི་ཇོ་མོ་ཆུང་བ། ཇོ་ལྕམ་ཕུར་མ་ལ། ཐོག་མར་སྲས་ཀུན་དགའ་འབར་འཁྲུངས། གཞོན་ནུ་ལ་རྒྱ་གར་དུ་བྱོན། མ་ག་དྷར། རིག་པའི་གནས་ལྔ་ལ་མཁས་པར་གྱུར་ནས། བོད་ལ་འབྱོན་ཁར་ཚད་པའི་སྙུང་གཞིས་དགུང་ལོ་ཉི་ཤུ་རྩ་གཉིས་པ་ལ་མ་ག་དྷར་ཞི་བར་གཤེགས་སོ།
།ཇོ་མོ་ཆེ་བ་ཚ་མོ་རོང་པ། མ་གཅིག་འོད་སྒྲོན་མའི་སྲས་ཆེ་བ། སློབ་དཔོན་རིན་པོ་ཆེ་བསོད་ནམས་རྩེ་མོ། ཡབ་དགུང་ལོ་ང་བཞི་པའི་དུས་སུ་ཆུ་ཕོ་ཁྱི་ལོ་ལ་སྐུ་འཁྲུངས་ཏེ།
སྐུ་བལྟམས་པ་ཙམ་གྱིས་ཕ་རོལ་ཏུ་ཕྱིན་པའི་བློ་གྲོས་དང་ལྡན་པ་ཞིག་གོ། དགུང་ལོ་ཞེ་གཅིག་པ་ཆུ་ཕོ་སྟག་གི་ལོ་སྨལ་པོ་ཟླ་བའི་ ཚེསཚེ་བཅུ་གཅིག་ལ་ཞི་བར་གཤེགས་སོ།
།བར་པ་རྗེ་བཙུན་གྲགས་པ་རྒྱལ་མཚན་ནི། ཡབ་དགུང་ལོ་ང་དྲུག་པའི་དུས། མེ་མོ་ཡོས་ལོ་སྨལ་པོ་ཟླ་བའི་ཚེས་བརྒྱད་ལ་སྐུ་

འཁྲུངས་ཏེ། བཟོད་པ་ཐོབ་པའི་རྒྱལ་བ་ཡིན་ཅིང་། དབུ་རྩེ་རྙིང་མ་བཞེངས། རྒྱས་པར་རྣམ་ཐར་ཆེན་མོར་བལྟའོ། །གདན་ས་ལོ་ཞེ་ལྔ་མཛད། དགུང་ལོ་བདུན་ཅུ་པ་མེ་ཕོ་བྱི་ལོ་ཁྲ་ཟླ་བའི་ཚེས་བཅུ་གཉིས་པ་བདེ་བ་ཅན་དུ་གཤེགས་སོ།
།གཅུང་པོ་ཆུང་བ་དཔལ་ཆེན་འོད་པོ་ཅི་ཡབ་དགུང་ལོ་ང་དགུ་པ། ལྕགས་ཕོ་རྟ་ལོ་སྨིན་དྲུག་ཟླ་བའི་ཉི་ཤུ་ལྔ་ལ་འཁྲུངས་ཏེ། ང་བཞི་བཞེས་པ་ཆུ་མོ་ཕག་ལོ་ཟླ་བ་ལྔ་པའི་ཉི་ཤུ་གཅིག་ལ་བདེ་བ་ཅན་དུ་གཤེགས་སོ།
།བླ་མ་དེའི་ཇོ་མོ་མ་གཅིག་གར་ཕུ་མ་ཉི་རི་ལྕམ་ལ། སྲས་ཆེ་བ་ཆོས་རྗེ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་དེ་ཉིད་ཡབ་དགུང་ལོ་སོ་གསུམ་བཞེས་པའི་དུས་ཆུ་ཕོ་རྟ་ལོ་ཁྲ་ཟླ་བའི་ཉི་ཤུ་དྲུག་ལ་སྐུ་འཁྲུངས་ཏེ།
གཞོན་ནུ་ཉིད་ནས་ཡབ་མེས་ཀྱི་ཆོས་ལུགས། མ་ལུས་པར་མཁྱེན་ཅིང་། དགུང་ལོ་ཉི་ཤུ་རྩ་ལྔ་ལོན་པའི་མེ་ཕོ་སྟག་ལོ་ལ། ཁ་ཆེ་པཎ་ཆེན་ཤཱཀྱ་ཤྲཱི།
འཁོར་པཎ་ཆུང་མང་པོ་དང་བཅས་པ་བོད་དུ་བྱོན་དུས། མྱང་སྨད་རྒྱན་གོང་གི་གཙུག་ལག་ཁང་དུ། པཎ་ཆེན་གྱིས་མཁན་པོ་མཛད།སྤྱི་བོ་ལྷས་པས་སློབ་དཔོན་མཛད། ཞུ་འཕྲེང་བས་གསང་སྟེ་སྟོན་པ་མཛད་ནས།
རྒྱ་བོད་ཀྱི་དགེ་འདུན་འདུས་པ་རྒྱ་མཚོའི་དབུས་སུ་རབ་ཏུ་བྱུང་ཞིང་བསྙེན་པར་རྫོགས་པ་ཡང་དེ་ལྟར་རོ། །བླ་བྲང་ཤར། ཤར་པ་ཤེས་རབ་འབྱུང་གནས་ལ་གནང་། བཞི་ཐོག་བླ་བྲང་བཏབ། ཁ་ཆེ་པཎ་ཆེན་ལ་སོགས་པ་མཁས་གྲུབ་མང་པོ་བསྟེན།
རིག་པའི་གནས་ལྔ་ལ་ཕུལ་དུ་ཕྱིན་ནས། སྐྱིད་གྲོང་དུ་འཕྲོག་བྱེད་དགའ་བོ་ལ་སོགས། མུ་སྟེགས་ཀྱི་སྟོན་པ་དྲུག་བཏུལ། འཁོར་བཅས་རབ་ཏུ་བྱུང་ནས། ནང་པའི་བསྟན་པ་ལ་བཙུད།
ཆོས་ཀྱི་མངའ་བདག་ཆེན་པོར་གྱུར། དགུང་ལོ་དྲུག་ཅུ་རེ་གསུམ་བཞེས་པ་ཤིང་ཕོ་འབྲུག་ལོ་ལ། ཧོར་གྱི་རྒྱལ་པོ་ཨེ་ཆེན་གོ་

དན་གྱིས་གདན་འདྲེན་ལ་རྡོ་ཐ་ཆེ་བྱ་བ་མངགས་བྱུང་དུས། བླ་མས་དགོངས་པ་གཏད། རྟེན་འབྲེལ་རྟགས་པས། དང་པོར་ཁུ་བོ་རྗེ་བཙུན་ཆེན་པོའི་གསུངས་ནས། ཁྱོད་ལ་དུས་ནམ་ཞིག་ཤར་ཕྱོགས་ནས་གདན་འདྲེན་འདི་ལྟ་བུ་ཞིག་ཡོང་།དེའི་དུས་ཐེ་ཚོམ་མེད་པར་སོང་ཞིག་བསྟན་པ་དང་འགྲོ་བའི་དོན་ལ་ཕན་པར་ཡོད་དོ་གསུངས་པའི་ལུང་བསྟན་གནང་བ་ཐུགས་ཀྱིས་ཟིན་ཏེ།
ས་སྐྱར་ཆོས་དཔོན་ལ་བླ་མ་འུ་ཡུག་པ་བསོད་ནམས་སེང་གེ་དང་།
ཤར་པ་ཤེར་འབྱུང་། གདན་སའི་བརྗིད་འཁུར་བ་ལ་བཞག ནང་གཉེར་བ་གྲོམ་པ་ཤཱཀྱ་བཟང་པོ་བསྐོས་ནས། བླ་མའི་ཕྱག་ཕྱིར་དབོན་ཆེན་འཕགས་པ་དང་། ཕྱག་ན་གཉིས་ཀྱང་སྐུ་གཞོན་ནུ་ལ་ཁྲིད་ནས་བྱོན།
ལམ་ལ་ལོ་གསུམ་འགོར། བྱང་ངོས་སུ་རྟའི་ལོ་གཞུག་ལ་ཕེབས། རྒྱལ་པོས་གོ་ཡུག་རྒྱལ་སར་བཏོན་པའི་མཇལ་འཕྲད་འཁོར་བ་དང་། ལུག་ལོ་ལ་ཡོན་མཆོད་མཇལ་ནས་གནམ་མཆོད་པའི་རྒན་པ་ཐོབ། རྒྱལ་པོའི་བླ་མ་དང་སངས་རྒྱས་ཀྱི་བསྟན་པ་ཕྱོགས་ཀུན་ཏུ་དར་ཞིང་རྒྱས་པ་མཛད།
ཧོར་ས་སྐྱ་པ་འབྲེལ་བའི་སྔ་མ་ཡིན་ནོ། །བླ་མ་འདིས་གདན་ས་ལོ་སོ་ལྔ་མཛད། དགུང་ལོ་བདུན་བཅུ་པ་ལྕགས་མོ་ཕག་ལོ། སྨལ་ཟླ་བའི་ཚེས་བཅུ་བཞི་ལ།
ངོ་མཚར་བའི་ལྟས་དུ་མ་དང་བཅས་ཏེ། བྱང་ངོས་སྤྲུལ་པ་སྡེའི། ལྷ་ཁང་དུ་བདེ་བར་གཤེགས་སོ། །དེ་ན་སྐུ་འབུམ་མཆོད་པའི་རྒྱུན་དང་བཅས་པ་ཡང་བཞུགས་སོ། །བླ་མ་དེའི་གཅུང་སློབ་དཔོན་ཆེན་པོ་ཟངས་ཚ་བསོད་རྒྱལ་ནི།
ཡབ་དགུང་ལོ་ཞེ་ལྔ་པའི་དུས་ཤིང་ཕོ་འབྲུག་ལོ་ལ་སྐུ་འཁྲུངས། ཁོང་རང་གི་མདའ་རྒྱང་ལ་ཚད་མཛད་པའི་དན་གྱི་ལྕགས་རི་བཏབ་རྒྱལ་སྒོ་བཅུག ལྔ་བཅུ་རྩ་དྲུག་པ་ས་མོ་ཕག་ལོ་ལ་སྟོད་ཀྱི་པ་རི་རུ་སྐུ་གཤེགས་སོ།
།དེས་ཇོ་མོ་ལྔ་ཁབ་ཏུ་

བཞེས་པ་ལ། རིགས་ཀྱི་སྲས་ཕོ་བཞི་དང་། སྲས་མོ་བཞི་འཁྲུངས་པའི་ཐོག་མར། མ་ཅིག་ཀུན་སྐྱིད་ལ་སྲས་གཉིས་ཀྱི་ཆེ་བ། བླ་མ་འཕགས་པ་བློ་གྲོས་རྒྱལ་མཚན་དཔལ་བཟང་པོ་བ། ཡབ་དགུང་ལོ་ང་གཉིས་པའི་དུས།
ཤིང་མོ་ལུག་ལོ་ཟླ་བ་གསུམ་པའི་ཚེས་དྲུག་ལ་སྐུ་འཁྲུངས། འདི་ཉིད་ནི་དང་པོ་ཉིད་ནས་སྦྱངས་པ་དང་། སྐྱེས་སྟོབས་ཀྱི་ཤེས་རབ་དཔག་ཏུ་མེད་པ་མངའ་བས། གཞོན་ནུ་ཉིད་ནས་སློབ་གཉེར་གསན་སྦྱོང་མཛད་པས།
གང་ལའང་མཐོང་བ་ཙམ་གྱིས་མཁྱེན་པ་ཁོ་ན་བྱུང་། ཐམས་ཅད་ཀྱིས་འདི་ལྟ་བུ་ཁྱད་འཕགས་ཟེར། མཚན་ཡང་འཕཊ་པ་ཞེས་སུ་གྲགས་པ་ཡིན་ལ། དགུང་ལོ་བཅུ་པའི་དུས་སུ། ཆོས་རྗེ་ས་པཎ་གྱི་ཕྱག་ཕྱིར་བྱང་ངོས་ལ་བྱོན་པའི་ལམ་དུ་ཟུལ་ཕུར་ཆོས་རྗེས་མཁན་པོ་དང་།
ཟུལ་ཕུ་མཁན་ཆེན་ཆོས་ཀྱི་བྱང་ཆུབ་པས། སློབ་དཔོན་མཛད་ནས་རབ་ཏུ་བྱུང་། བྱང་ངོས་སྤྲུལ་པ་སྡེར། །ཁུ་དབོན་པ་ཕེབས་དུས། སེ་ཆེན་རྒྱལ་པོའི་ལུང་གིས་བྱང་ངོས་ན།
ས་སྐྱ་བླ་མ་བྱ་བ་ཁྱད་འཕགས་སླེབ་ཡོད་འདུག་པ། ངེད་ཀྱི་བླ་མཆོད་བྱེད་དགོས་གསུངས་པ་བྱུང་ནས། ཆོས་རྗེ་པ་སྐུ་ནས་བགྲེས་པས་མ་བྱོན། བླ་མ་འཕགས་པས་རྒྱ་ནག་ཏུ་བྱོན།
སེ་ཆེན་རྒྱལ་པོ་དང་མཇལ་བས་ཤིན་ཏུ་མཉེས་ཏེ། ཧོར་གྱི་རྟ་པ་བརྒྱ་སྐོར་གཅིག་བྱང་ངོས་ལ་ཕྱིན་ནས་ས་སྐྱ་པ་དང་ཡོན་མཆོད་དུ་འབྲེལ། བླ་མའི་བརྟག་པ་མཛད་རིན་དང་། བྱང་ངོས་སུ་ཆོས་རྗེ་པ་བདེ་བར་གཤེགས་པའི་དགོངས་པ་རྫོགས་ཐབས་སྒྲུབ་པ་ལ་སོགས་པ་རྒྱ་ཧོར་གྱི་ཡུལ་དུ།
ལོ་མང་བར་བཞུགས། དགུང་ལོ་ཉེར་གཅིག་པ་ཤིང་མོ་ཡོས་ལོ་ཟླ་བ་ལྔ་པའི་ཚེས་བཅུའི་ཉིན། རྒྱ་ཡུལ་གྱི་ཧེ་ཙེ་ཧུ་དང་ཉེ་བའི་སར།
ཕྱྭ་པ་ཆོས་ཀྱི་སེང་གེས་ཐོག་དྲངས་པའི་མཁན་སློབ་གསང་སྟོན་དད་དགེ་ལ་སོགས་པ་བཟང་ལ་མང་བའི་དབུས་སུ་

བསྙེན་པར་རྫོགས་པར་མཛད། དེ་ནས་ཕོ་བྲང་ཏའི་ཏུར་བྱོན་ནས། སེ་ཆེན་རྒྱལ་པོ་ཡབ་ཡུམ་སྲས་བཅས་ལ། རྒྱུད་གསུམ་གྱི་དབང་མོ་ཆེ་བསྐུར། ཏི་ཤྲིའི་མཚན་གསོལ། དབུས་གཙང་གི་ཁྲི་སྐོར་བཅུ་གསུམ་དང་།
དབང་ཡོན་བསམ་གྱིས་མི་ཁྱབ་པ་ཕུལ། ཧོར་ས་སྐྱ་པ་ཡོན་མཆོད་དུ་འབྲེལ། བོད་ཡུལ་གོ་པེ་ལེའི་མངའ་འོག་ཏུ་ཚུད་པའི་སྙན་གྲགས་བརྗོད་པ་དང་། འཇའ་མོ་འཛུགས་པ་ལ་མི་ཆེན་དས་སྨན་བྱ་བ་ས་སྐྱ་མན་ལ་མངགས།
སེ་ཆེན་གྱིས་གསེར་ཡིག་པ་བོད་ལ་བཏང་བའི་སྔོན་མ་དེ་ཡིན། དེའི་ཕྱི་ལོ་མེ་ཕོ་འབྲུག་ལ་བླ་མ་དབུས་གཙང་དུ་ཕེབས། ལོ་དེ་ལ་དཔོན་ཆེན་ཤཱཀྱ་བཟང་པོས། ལྷ་ཁང་ཆེན་མོའི་འགྲམ་གཞི་བཏིང་། དེ་ནས་ད་ལྟ་ཤིང་ཕོ་སྟག་ལོ་སྲོག་སྨེ་བརྒྱད་དཀར་དབུས་ན་ཡོད་པ་འདི་ཡན་ལ།
ལོ་བརྒྱ་དང་བརྒྱད་ཅུ་གྱ་གཅིག་སོང་འདུག ས་སྐྱའི་འགྲམ་འདིང་བ་དང་ལྷ་ཁང་གི་བར་ན་ལོ་བརྒྱ་དང་བརྒྱད་ཅུ་ཡོད་པར་འདུག
དེ་རྟིང་ཡང་བླ་མ་འདི་གོང་དུ་བྱོན། རྒྱལ་པོ་ཡབ་ཡུམ་སྲས་བཅས་ལ་དབང་བསྐུར་བའི་དབང་ཡོན་བར་མ་ལ་བོད་ཆོལ་ཁ་གསུམ་པོ་ཕུལ། གསུམ་པ་ལ་རྒྱའི་ཡུར་མ་ཆེན་མོ་ཕུལ་ནས་བཅད། བསྔོ་བས་རྒྱས་བཏབ་ཟེར་བ་འདུག་ཅིང་།
ཆེ་བའི་ཡོན་ཏན་མཐའ་ཡས་མངའ་བས། བསྟན་པ་དང་འགྲོ་བའི་དོན་རྒྱ་ཆེན་པོ་མཛད་ཚུལ་རྒྱས་པ་རྣམ་ཐར་ཆེན་མོ་ན་གསལ་ལོ། །བླ་མ་འདིས་གདན་ས་ལོ་སོ་དྲུག་མཛད། དགུང་ལོ་ཞེ་དྲུག་ལྕགས་ཕོ་འབྲུག་ལོ་སྨལ་ཟླ་བའི་ཚེས་ཉེར་གཉིས་ཀྱི་སྔ་གྲོ་ཉི་མ་མེ་བཞི་འཕྲད་པའི་ཚེ།
དཀོན་མཆོག་ལ་མཆོད་པ་ཤོམས་གསུངས། སྐྱིལ་མོ་ཀྲུང་མཛད། རྡོ་རྗེ་དྲིལ་བུ་ཐུགས་ཀར་སྣོལ་ནས། རྩེ་གཅིག་ཏུ་བཞུགས་པའི་ངང་ལ་ངོ་མཚར་བའི་ལྟས་དུ་མ་དང་བཅས་ཏེ།
དཔལ་ལྡན་ས་སྐྱའི་ལྷ་ཁང་བླ་བྲང་དུ་བདེ་བར་གཤེགས་སོ། །

དེའི་གཅུང་པོ་སློབ་དཔོན་ཕྱག་ན་རྡོ་རྗེ་ནི། ཡབ་དགུང་ལོ་དྲུག་ཅུ་པའི་དུས། ས་མོ་ཕག་ལ་སྐུ་འཁྲུངས་ཤིང་། དགུང་ལོ་དྲུག་པའི་དུས་བྱང་ངོས་ལ་ཆོས་རྗེ་པའི་ཕྱག་ཕྱིར་བྱོན། ས་སྐྱ་པ་རྣམས་ཀྱི་དབོན་པོ་མཆེད་གཉིས་སྐུ་ན་ཕྲ་བས་འབྱོན་མི་ཐུབ་འཇོག་པར་ཞུ་ཞུས་པས།
ཆོས་རྗེའི་གསུང་ནས། སྒོ་ང་བྱའི་དྲོད་ལ་སྐྱེ་བ་ཡིན་གསུངས་ནས་ཁྲིད། བཞག་ན་ཕྱིས་མི་མཇལ་བར་མཁྱེན་པ་ཡིན་འདུགསྐུ་ན་ཕྲ་མོ་དེ་ནས་ཕས་ཀྱི་རྒོལ་བ་ཚར་གཅོད་ཅིང་།
འགྲོ་བ་སྦྱོར་སྒྲོལ་ཐུབ་པའི་ངོ་མཚར་ཅན་ཅིག་བྱུང་ཞིང་། ཆོས་རྗེ་པ་དང་། གཅེན་ལ་དབང་དང་གདམས་པ་མང་དུ་ཞུས། རྒྱལ་པོ་གོ་དན་གྱི་ཧོར་ཆས་སུ་བཅུག་ཅིང་།
དཔོན་མོ་བུདྡྷ་མེ་ག་དུན་གནང་། སེ་ཆེན་རྒྱལ་པོ་དང་མཇལ་ནས། པའེ་ལེན་དབང་གི་མིང་དང་། གསེར་ཐམ་ཐོང་ཇི་གཡས་གཡོན་གྱི་ཁྲིམས་ར་དང་བཅས་པ་གནང་། བོད་སྤྱིའི་སྟེང་དུ་བསྐོས། སྤྱིར་བོད་དང་སྒོས་ས་སྐྱ་པ་ལ་དབང་གི་ལུང་ལས་ཀ་གནང་བའི་སྔ་མ་འདི་ཡིན་ནོ།
།དེ་ཉིད་དགུང་ལོ་ཉི་ཤུ་རྩ་དགུ་པ། མེ་མོ་ཡོས་ལོ་ཟླ་བ་བདུན་པའི་ཚེས་གཉིས་ལ་དཔེ་ཁང་གཟིམས་ཁང་དུ་བདེ་བར་གཤེགས་སོ། །མ་གཅིག་ཇོ་མོ་འགྲོ་ལ་སྲས་ལྕམ་སྲིང་གཉིས་བྱུང་བའི་གཅེན་སློབ་དཔོན་ཆེན་པོ་རིན་ཆེན་རྒྱལ་མཚན་ནི།
ཡབ་དགུང་ལོ་སོ་གཅིག་པའི་དུས་ས་ཕོ་ཁྱི་ལོ་ལ་སྐུ་འཁྲུངས། རྒྱུད་ལུང་མན་ངག་ཐམས་ཅད་མཁྱེན་ནས།
སེ་ཆེན་རྒྱལ་པོའི་བླ་མཆོད་མཛད། བླ་མ་འཕགས་པ་བོད་ལ་བྱོན་ཤུལ་དུ་མེ་ཏོག་ར་བར་གདན་ས་ལྟ་བུ་མཛད། ཕོ་བྲང་ཉེ་བར་དགེ་འདུན་གྱི་སྡེ་ཤིང་ཀུན་བདེ་ཆེན་བཙུགས། བསྟན་པ་དང་འགྲོ་བའི་དོན་ལ་བརྩོན་པའི་ངང་ནས།
དགུང་ལོ་ཞེ་གཉིས་བཞེས་པ་མེ་མོ་ཡོས་ལོ་ཟླ་བ་གསུམ་པའི་ཚེས་བཅུ་ལ་ཤིང་ཀུན་དུ་སྐུ་གཤེགས་སོ། །དེའི་ལྕམ་མོ། སློབ་

དཔོན་མ་ཅིག་མེ་ཏོག་བྱ་བ་སྐུ་འཁྲུངས་སོ། །ཡང་གུང་ཐང་བཙད་པོའི་སྲས་མོ་ལྷ་ཅིག་མཛེས་མ་ལ། སློབ་དཔོན་མ་བསོད་ནམས་འབུམ་པ་དང་། ཉི་མ་འབུམ་འཁྲུངས་ཏེ། ཆེ་བས་རབ་བྱུང་མཛད། ཇོ་མོ་གླིང་བཏབ་བཙུན་མའི་སྡེ་བཙུགས་སོ།
།ལྷ་ཅིག་མཛེས་མའི་ཉེ་གནས་མ་ཇོ་མོ་རྡོ་རྗེ་གདན་ལ། སློབ་དཔོན་ཡེ་ཤེས་འབྱུང་གནས་འཁྲུངས་པ་ཡབ་དགུང་ལོ་སོ་གཅིག་པའི་དུས་ས་ཕོ་ཁྱི་ལ། སློབ་དཔོན་རིན་ཆེན་དང་དུས་མཉམ་དུ་འཁྲུངས་ཏེ།
བླ་མ་ཤར་པ་ཆེན་པོ་སྐུ་མཆེད་པ་ལ་སློབ་གཉེར་མཛད། ཡོན་ཏན་དུ་མ་དང་ལྡན་ཞིང་། མཁན་པོ་ཤར་ལག་ཟུགས་པར་གྲགས། ཕྱིས་རྒྱལ་པོ་ཧུ་དཀར་ཆེའི་བླ་མཆོད་མཛད། ལྗང་ཡུལ་དུ་བྱོན། དགུང་ལོ་སོ་བདུན་པ་ཤིང་ཕོ་ཁྱི་ལོ་ཟླ་བ་བཅུ་གཅིག་པའི་ཚེས་བཅུ་ལ་མདོ་ཁམས་སུ་བདེ་བར་གཤེགས་སོ།
།ཡང་ཇོ་ལྕམ་ཧོར་མོ་ལ། སློབ་དཔོན་མ་རིན་ཆེན་འབྱུང་གནས་འཁྲུངས་སོ། །དེ་རྣམས་ཟངས་ཚ་བསོད་རྒྱལ་གྱི་སྲས།
ལྕམ་སྲིང་བརྒྱད་ཡིན་ནོ། །སློབ་དཔོན་ཕྱག་ན་ལ་ཇོ་མོ་ཞ་ལུ་མ་ནམ་མཁའ་འབུམ་བྱ་བ་ཡོད་པ་ལ། ཕྱག་ན་རང་བདེ་བར་གཤེགས་ནས། ཟླ་བ་དྲུག་སོང་བ་དང་ས་ཕོ་འབྲུག་ལོ་ཟླ་བ་དང་པོ་ལ་སྲས་བདག་ཉིད་ཆེན་པོ་དྷརྨ་ཕ་ལ་རཀྵི་ཏ་སྐུ་འཁྲུངས་ཏེ།
འཕགས་པས་ཞལ་ལྟ་མཛད། དེའི་བར་ཆད་བསྲུང་བའི་ཕྱིར་དུ་ཤིང་ཁང་བླ་བྲང་བཞེངས། དེའི་ཞབས་ཏོག་ལ་ཞ་ལུ་བས། ཞ་ལུ་ཁང་གསར་བཞེངས་ནས་ཕུལ་བ་ལགས་སོ།
ཁུ་བོས་ཐུགས་གཙིགས་ཤིན་ཏུ་ཆེ་བར་མཛད་ཅིང་། འཕགས་པའི་ཡོན་ཏན་བུམ་པ་གང་བྱོ་གནང་། མཛད་པ་འཕྲིན་ལས་ཐམས་ཅད་ཁུ་དབོན་དབྱེར་མི་ཕྱེད་ཞེས་ཀུན་ལ་གྲགས་ཤིང་། དགུང་ལོ་བཅུ་གསུམ་པ་ལ་འཕགས་པ་བདེ་བར་གཤེགས་ནས།
དེའི་དགོངས་པ་རྫོགས་ཐབས་རྒྱ་ཆེན་པོ་བསྒྲུབས་ཤིང་། སློབ་

གཉེར་གྱི་འཕྲོ་རྣམས་ཤར་པ་ཡེ་རིན་ལ་གཏུགས། བཅུ་བཞི་པ་ལ་གོང་དུ་བྱོན་རྟེན་དགེ་བསྙེན་ཡིན་ཡང་། བླ་མའི་གདན་ས་ལྟ་བུར་མཛད། སེ་ཆེན་རྒྱལ་པོ་ལ་ཞུས་ནས། བླ་མ་འཕགས་པའི་སྐུ་གདུང་རིང་སྲེལ་བཞུགས་པའི་ཤེལ་གྱི་མཆོད་རྟེན་ཆེན་པོ་དང་།
དེ་བཞུགས་པའི་མེ་ཏོག་ར་བའི་སྡེ་ཆེན་པོ་བཞེངས། རྟིང་ལ།རྒྱལ་པོ་ཇི་བིག་ཐི་མུར་གྱི་སྲས་མོ། དཔལ་ལྡན་ས་སྐྱར་གནང་། ལོ་ལྔ་བཞུགས་བླ་མཆོད་ལ་བསྐོས་ནས།
ཡར་བྱོན་མདོ་ཁམས་སུ་ཕེབས་ཤིང་། འདིའི་གདན་ས་ལོ་བདུན་མཛད། དགུང་ལོ་ཉི་ཤུ་པ་མེ་མོ་ཕག་ལོ་སྨལ་ཟླ་བའི་ཚེས་བཅོ་བརྒྱད་ལ་ངོ་མཚར་བའི་ལྟས་དུ་མ་དང་བཅས་ཏེ། མདོ་ཁམས་ཏེ་མཎྜལ་དུ་ཞི་བར་གཤེགས་སོ།
།འདིའི་ཇོ་མོ་སྟག་འབུམ་ལ་སྲས་དྷརྨ་བྷ་དྲ་འཁྲུངས་གཞོན་ནུ་ལ་སྐུ་གཤེགས་སོ། །བླ་མ་ཡེ་ཤེས་འབྱུང་གནས། དགུང་ལོ་ཉེར་ལྔ་པ་ཆུ་ཕོ་ཁྱི་ལོ་ལ་ལུང་ནག་གཉེར་པ་དཔལ་རིན་གྱི་གཞི་པ་ཆོས་རིན་སྐྱིད་ལ་བླ་མའི་སྲས་གཅིག་འཁྲུངས་པ་ནི།
བདག་ཉིད་ཆེན་པོ་བཟང་པོ་དཔལ་བ་དེ། སྐྱེས་སྟོབས་ཀྱི་ཐུགས་རབ་ཕུན་སུམ་ཚོགས་པ་མངའ་ཡང་། སྐུ་གཞོན་ནུའི་དུས་སུ་སློབ་གཉེར་ལ་སོགས་པ་མཛད་རྒྱུ་ཆེར་མ་བྱུང་།
སྨན་ཚེའི་ཡུལ་ལ་སོགས་སུ་ཡུན་རིང་པོ་འབྱོན་དགོས་པ་བྱུང་བས། དྷརྨ་ཕ་ལ་རཀྵི་ཏ་སྐུ་གཤེགས་ནས། ལོ་བཅོ་བརྒྱད་ཀྱི་བར་ལ་རྒྱུད་དྲི་མ་མེད་པ་དང་། འཕྲིན་ལས་དབྱེར་མེད་པ་འཇམ་དབྱངས་རིན་ཆེན་རྒྱལ་མཚན་པས་གདན་ས་མཛད།
འཆད་ཉན་སྒོམ་སྒྲུབ་གཞན་ཕན་བསྟན་པའི་བྱ་བ་རྒྱ་ཆེན་པོ་མཛད། ཅེས་གྲགས་སོ། །ཕྱིས་ཁང་གསར་ཏི་ཤྲི་སངས་རྒྱས་དཔལ་བས། བླ་མའི་དབུ་འདོན་གོང་དུ་ཞུ་བ་ལེགས་པ་ལ་བརྟེན་ནས།
ཨོ་ཇ་དུ་རྒྱལ་པོས་བླ་མ་བདག་ཉིད་ཆེན་པོ་གདུང་རྒྱུད་དུ་མངའ་གསོལ། ངའི་བླ་མའི་

གདུང་འཆད་དུ་ཕངས་པས་དབུས་གཙང་དུ་བྱོན་ལ། གདུང་རྒྱུད་འཕེལ་བ་གྱིས་གསུངས་པའི་ལུང་གནང་བས། ཐོག་མར་མ་ཅིག་ཧོར་མོ་ལ་སྲས་སློབ་དཔོན་བསོད་ནམས་བཟང་པོ། ལྕགས་མོ་ཡོས་ལོ་ལ་སྐུ་འཁྲུངས་པ། སྐུ་གཞོན་དུས་བྱང་ངོས་སུ་གུའི་གུང་མཛད།
དེ་རྟིང་གོང་མ་ཨ་ཡུ་པར་པ་ཏ་གེ་གན་རྒྱལ་པོས། པའེ་ལེན་དབང་གི་མཚན་དང་། སྲས་མོ་དཔོན་མོ་བུདྡྷ་གན་གནང་། ཡར་བྱོན་མདོ་ཁམས་སུ་སྐུ་གཤེགས་སོ། །འདི་ལ་ལྕམ་མོ་གཅིག་ཀྱང་བྱུང་ངོ་།
།བླ་མ་བདག་ཉིད་ཆེན་པོས་དབུས་གཙང་དུ་ཕེབས་ནས་རྒྱལ་པོའི་ལུང་བཞིན། ཇོ་མོ་ལྔ་ཁབ་ཏུ་བཞེས་ཤིང་། གདུང་རུས་གཅིག་པའི་གདན་ས་འཛིན་མཁན་གཞན་མེད་པའི་དོན་གྱིས། ཡབ་མེས་ཀྱི་ཆོས་ལུགས་རྣམས་ལའང་གསན་སྦྱོངས་མཛད།
བླ་མ་འཕགས་པ་དང་དྷརྨ་ཕ་ལའི་ཕྱི་རྟེན་བཞུགས་སའི་གསེར་ཐོག་གཡུ་ཐོག་དང་།ལྷ་ཁང་ཆེན་མོའི་ཐིགས་ཁང་དུ། དཀྱིལ་འཁོར་མི་གཅིག་པ་དྲུག་བརྒྱ་ཉི་ཤུ་རྩ་དགུ་འབྲི་བ།
ཤིང་མོ་ལུག་ལོ་ལ་ཕྱིའི་ལྕགས་རི་ཆེན་མོ་གཅོད་པ་ལ་སོགས་པའི་ཞལ་བཀོད་མཛད་ཅིང་། བསྟན་པ་དང་རྒྱལ་ཁམས་གདན་སའི་ཕྱིས་སུ་མཛད་པའི་འཕྲིན་ལས་རྒྱ་ཆེན་པོ་མཛད། གདན་སའི་དཔལ་འབྱོར་ཡང་འདིའི་རིང་ལས་ཆེ་བ་མ་བྱུང་ཟེར་བ་འདུག་ཅེས་གྲགས་སོ།
།བླ་མ་འདིའི་ལྷ་ཁང་བླ་བྲང་དུ་ལོ་བཅོ་ལྔ་བཞུགས། བུ་ཡན་དུ་རྒྱལ་པོས། གུ་ཤྲི་གནང་། བཞི་ཐོག་ཏུ་བཞུགས། གདན་ས་ལོ་ཞེ་ལྔ་ནས།
རེ་གསུམ་གྱི་བར་དུ་ལོ་བཅུ་དགུ་མཛད། རེ་གསུམ་པ་ཤིང་ཕོ་བྱི་ལོ་ལ། བཞི་ཐོག་གཟིམ་ཁང་དུ་ཞི་བར་གཤེགས། བླ་མ་འདི་ཉིད་ལ་སྲས་ཡོངས་སུ་གྲགས་པ་དགུ གཞོན་ནུ་ལ་གཤེགས་པ་བཞི། སྲས་མོ་གཉིས་རྣམས་བྱོན་པ་གོང་དུ་སྨོས་པའི་བསོད་ནམས་བཟང་པོ་ལྕམ་སྲིང་གཉིས།
བོད་དུ་

ཡར་འབྲོག་དཔོན་ཆེན་གྱིས་ཇོ་མོར་ཕུལ་བའི་མ་ཅིག་མང་མཁར་མ་ཀུན་དགའ་འབུམ་ལ། བླ་མ་དམ་པ་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་པ་ནི། ཡབ་དགུང་ལོ་སོ་བརྒྱད་པ་ས་མོ་ཕག་ལོར་འཁྲུངས་ཏེ། རྣམ་ཐར་ནི་བླ་མ་འཕགས་པ་དང་ཚུལ་མཚུངས་ཤིང་།
གོང་དུ་བྱོན་པས་སིདྡྷི་ཕ་ལ་ཨིང་ཁྱུང་གེ་གན་རྒྱལ་པོའི་ཏི་ཤྲི་མཛད། བསྟན་པའི་མངའ་བདག་ཆེན་པོར་གྱུར་ཏེ། དགུང་ལོ་རྩ་དགུ་པ་མེ་མོ་ཡོས་ལོ་ཟླ་བ་གཉིས་པར།
མེ་ཏོག་ར་བའི་སྡེ་ཆེན་པོར་ཞི་བར་གཤེགས་སོ། །ཡང་མ་ཅིག་ནམ་མཁའ་རྒྱལ་མོ་ལ་སྲས་ཆེ་བ་མཁས་བཙུན་ཆེན་པོ་ནམ་མཁའ་ལེགས་པའི་བློ་གྲོས་དཔལ་བཟང་པོ་པ་ནི། ཡབ་དགུང་ལོ་ཞེ་བཞི་པ་ཤིང་མོ་སྦྲུལ་ལོ་ལ་འཁྲུངས་ཏེ།
མཁྱེན་རབ་ཕུན་སུམ་ཚོགས་པ་མངའ་ཞིང་། ཁྱད་པར་ཆོས་སྐྱོང་ཆེ་ཆུང་ལ་ནུས་པ་ཐོན་པར་གྲགས་སོ། །གོང་ནས་ཀུ་ཤ་ལ་གོ་ལུག་རྒྱལ་པོས། ཀོན་ཏིང་གུ་ཤྲི་མཚན་དང་ཤེལ་དམ་གནང་།
གདན་ས་ལོ་བཅུ་དགུ་མཛད། དགུང་ལོ་སོ་དགུ་པ་ཆུ་མོ་ལུག་ལོ་ཟླ་བ་དགུ་པའི་ཚེས་བརྒྱད་ལ་བཞི་ཐོག་གཟིམ་ཁང་དུ་ཞི་བར་གཤེགས་སོ། །སྲས་བར་པ་གཅིག་གཞོན་ནུ་ལ་སྐུ་གཤེགས་སོ། །ཆུང་བ་སློབ་དཔོན་ནམ་མཁའ་རྒྱལ་མཚན་དཔལ་བཟང་པོ་པ།
ཡབ་སྐུ་གཤེགས་པའི་ལོ་ཤིང་ཕོ་བྱི་བ་ལ་སྐུ་འཁྲུངས་ཏེ། སྐུ་གཞོན་ནུ་ལ་གོ་ཐུབ་རྒྱལ་པོའི་བླ་མཆོད་མཛད། དགུང་ལོ་ཉི་ཤུ་པ་ལ་ཕོ་བྲང་དང་ཉེ་བར་བདེ་བར་གཤེགས་སོ།
།ཡང་མ་ཅིག་ཀུན་དགའ་ནམ་མཁའི་རྒྱན་ལ་སྲས་ཆེ་བ་སློབ་དཔོན་ཆེན་པོ། ཀུན་དགའ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ནི། ཡབ་མེས་ཀྱི་ཆོས་ལུགས་ཐུགས་སུ་ཆུད་ནས་གོང་དུ་བྱོན། ཇ་ཡན་དུ་རྒྱལ་པོའི་ཏི་ཤྲི་མཛད།
བསྟན་པའི་མངའ་བདག་ཆེན་པོར་གྱུར་ཏེ། མེ་ཏོག་ར་བའི་སྡེར་ཞི་

བར་གཤེགས་སོ། །སྲས་བར་པ་བླ་མ་དམ་པ་ཀུན་དགའ་རྒྱལ་མཚན་དཔལ་བཟང་པོ་པ། ཡབ་དགུང་ལོ་ཞེ་དགུ་པ་ལྕགས་ཕོ་བྱི་ལོ་ལ་འཁྲུངས། ཉེར་གཉིས་པ་ལ་གོང་དུ་བྱོན། ཡེ་སུན་ཐེ་མུར་རྒྱལ་པོའི་དུས་སུ། ཆང་གུའི་གུང་མཛད།
ཇ་ཡན་དུ་རྒྱལ་པོའི་སྐུ་ཚེའི་སྨད་དང་། རིན་ཆེན་རྒྱལ་པོ་ཐོ་གན་ཐི་མུར་རྒྱལ་པོའི་སྐུ་ཚེའི་སྟོད་ལ། རྒྱལ་པོ་རིམ་པ་གསུམ་གྱི་ཏི་ཤྲི་དང་། བསྟན་པའི་བྱ་བ་རྒྱ་ཆེན་པོ་མཛད་དེ།
དགུང་ལོ་ལྔ་བཅུ་པ་ཕག་ལོ་ལ་མེ་ཏོག་ར་བའི་སྡེ་ཆེན་པོར་ཞི་བར་གཤེགས་སོ། །གཅུང་ཆུང་བ་གཅིག་གཞོན་ནུ་ལ་སྐུ་གཤེགས་སོ། །ཡང་མ་ཅིག་རེ་མདའ་མ་ལྷ་ཅིག་ཉི་མ་རིན་ཆེན་ལ། སྲས་སྔ་མ་གཅིག་གཞོན་ནུ་ལ་སྐུ་གཤེགས་སོ།
།དེ་འོག་སློབ་དཔོན་མ་ཀུན་དགའ་འབུམ། ཆུང་བ་དབང་ཀུན་དགའ་ལེགས་པའི་རྒྱལ་མཚན་དཔལ་བཟང་པོ། ཡབ་དགུང་ལོ་ཞེ་བདུན་པ་ས་ཕོ་སྤྲེ་ལོ་ལ་འཁྲུངས་ཏེ། གོང་མ་ཐོ་གན་ཐི་མུར་རྒྱལ་པོས།
པའེ་ལེན་དབང་གི་མཚན་དང་། གསེར་དམ་བོད་ཆོལ་ཁ་གསུམ་ལ་ཤེས་སུ་བཅུག་པའི་ལུང་བཟང་པོ་དང་། སྔར་དབང་བསོད་ནམས་བཟང་པོའི་ཇོ་མོ་ཡིན་པའི་དབོན་མོའ་བྷ་གན་དང་བཅས་པ་གནང་། དགུང་ལོ་ཉེར་དགུ་པ་མེ་ཕོ་བྱི་བའི་ལོ་ལ་སྲད་བུའི་ས་ཆར་སྐུ་གཤེགས་སོ།
།ཡང་མ་ཅིག་ཞ་ལུ་མ་གཞོན་ནུ་འབུམ་ལ་སྲས་བཞིའི་ཆེ་བ། ཏ་དབེན་ཀུན་དགའ་ཉི་མ་རྒྱལ་མཚན་དཔལ་བཟང་པོ་པ། གཞོན་ནུ་ནས་མཁྱེན་རབ་ཚད་མེད་པ་མངའ་བས།
གོང་དུ་སིདྡྷི་ཕ་ལ་ཨི་ཁྱུང་གེ་གན་རྒྱལ་པོའི་བླ་མཆོད་མཛད། ཏ་དབེན་གུ་ཤྲི་མཚན་དང་། ཤེལ་དམ་གནང་། འགྲོ་དོན་རྒྱ་ཆེ་བར་མཛད། ཆུ་ཕོ་ཁྱི་ལོ་ལ་ཕོ་བྲང་ཏའི་ཏུར། བདེ་བར་གཤེགས་སོ།
།དེའི་གཅུང་ཆེ་བ་འཇམ་དབྱངས་དོན་ཡོད་རྒྱལ་མཚན་དཔལ་བཟང་པོ་པ། ཡབ་དགུང་

ལོ་ཞེ་དགུ་པའི་དུས་ལྕགས་ཕོ་ཁྱི་ལོ་ལ་སྐུ་འཁྲུངས། འདི་ནི་འཇམ་དབྱངས་དངོས་ཡིན་པར་ཀུན་ལ་གྲགས་པས། རྒྱས་པར་རྣམ་ཐར་ཆེན་མོར་བལྟའོ། །དགུང་ལོ་སོ་ལྔ་པ་ཤིང་ཕོ་སྤྲེའུའི་ལོ་ཟླ་བ་དང་པོའི་ཚེས་བཅུ་གཅིག་ལ་རིན་ཆེན་སྒང་གོང་མའི་གཟིམས་ཁང་དུ་ཞི་བར་གཤེགས་སོ།
།གཅུང་བར་པ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་པ། ཡབ་དགུང་ལོ་ང་གཅིག་པ་ཆུ་ཕོ་བྱི་བའི་ལོ་ལ་འཁྲུངས་ཏེ། འདི་ནི་རྡོ་རྗེ་འཆང་དངོས་ཡིན་པར་ཐེ་ཚོམ་མི་ཟའོ།
།གུ་ཤྲི་མཚན་ཐོགས་ཤིང་། ཐོ་གན་ཐི་མུར་རྒྱལ་པོའི་བླ་མ་ལ་གདན་འདྲེན་རིམ་པར་བྱུང་ནའང་། ཆོས་ཁོ་ན་དོན་དུ་གཉེར་ནས་མ་བྱོན། དགུང་ལོ་དྲུག་ཅུ་རེ་བཞི་པ་ཤིང་མོ་ཡོས་ལོ་ཟླ་བ་དྲུག་པའི་ཉེར་ལྔ་ལ་ངོ་མཚར་བའི་ལྟས་དུ་མ་དང་བཅས་ཏེ།
དཔལ་བསམ་ཡས་ལྷུན་གྱི་གྲུབ་པའི་བླ་བྲང་བཀྲ་ཤིས་སྒང་གི་གཟིམས་ཁང་དུ་བདེ་བར་གཤེགས་སོ། །གཅུང་ཆུང་ཤོས་གཅིག་གཞོན་ནུ་ལ་སྐུ་གཤེགས་སོ།
།དེ་རྣམས་ཀྱི་བླ་མ་བདག་ཉིད་ཆེན་པོའི་སྲས་ལྕམ་སྲིང་བཅོ་ལྔའི་རྣམ་ཐར་ཟུར་ཙམ་བསྟན་ཟིན་ཏོ། །བླ་མ་བདག་ཉིད་ཆེན་པོའི་སྲས་འདི་ལ་རྒྱུད་པ་ཇི་ལྟར་འཁྲུངས། བླ་བྲང་གང་དང་གང་གི་ཞལ་བདག་མཛད་པ་ནི།
གོང་དུ་དབང་བསོད་ནམས་བཟང་པོའི་ཇོ་མོ་བུངྷ་གན་ལ། སྲས་སློབ་དཔོན་ཆེན་པོ་རཏྣ་ཤྲི་ཤིང་ཕོ་བྱི་ལོ་ལ་འཁྲུངས་ཏེ། དགུང་ལོ་ཉེར་ལྔ་པ་ས་ཕོ་བྱི་བ་ལོ་ལ་སྐུ་གཤེགས་སོ།
།ཏི་ཤྲི་ཀུན་དགའ་རྒྱལ་མཚན་པ་བསྙེན་རྫོགས་མ་མཛད་པའི་གོང་དུ་མ་ཅིག་བྱང་པ་མོ་ལ། སློབ་དཔོན་ཆེན་པོ་ཆོས་སྐྱོང་རྒྱལ་མཚན་བཟང་པོ་བ་ཆུ་ཕོ་སྤྲེལ་ལོ་ལ་འཁྲུངས་ཤིང་། ཀུན་སྤངས་པའི་ལྕམ་མོ་ལ།
སློབ་དཔོན་ཆེན་པོ་བློ་གྲོས་རྒྱལ་མཚན་དཔལ་

བཟང་པོ་པ་ཡང་། ཆུ་ཕོ་སྤྲེལ་ལོ་དེ་ཁ་ལ་སྐུ་འཁྲུངས་ཏེ། ཐོ་གན་ཐི་མུར་རྒྱལ་པོས་ཏ་དབེན་གུ་ཤྲིའི་མཚན་དང་། ཤེལ་དམ་ལུང་བཟང་པོ་དང་། བཅས་པ་གནང་། སྐུ་མཆེད་འདི་གཉིས་ཀྱིས་ལྷ་ཁང་བླ་བྲང་དུ་བཞུགས་སོ།
།བླ་མ་མཁས་བཙུན་ཆེན་པོའི་མ་ཅིག་དབོན་མོ་དགེ་འདུན་འབུམ་ལ། སྲས་སློབ་དཔོན་ཆེན་པོ་ཀུན་དགའ་རིན་ཆེན་པ། ས་མོ་ཡོས་ལོ་ལ་འཁྲུངས་ཏེ། ཐོ་གན་ཐི་མུར་རྒྱལ་པོའི་ཐོ་ལིང་ཤིན་ཏུ་ཧུ་ཏ་དབེན་གུ་ཤྲིའི་མཚན་དང་།
ཤེལ་དམ་གནང་། བཞི་ཐོག་བླ་བྲང་གི་གདན་ས་མཛད། དགུང་ལོ་དྲུག་ཅུ་རེ་གཅིག་པ་ས་མོ་ཡོས་ལོར་གཙང་ཆུ་མིག་རིང་མོར་བདེ་བར་གཤེགས་སོ། །ཀུན་དགའ་ལེགས་པའི་ཇོ་མོ། གུང་ཐང་ཁབ་པའི་ལྷ་གཅིག་ཀུན་སྐྱོང་རྒྱལ་མོ་ལ།
སློབ་དཔོན་མ་བསོད་ནམས་འབུམ་འཁྲུངས་ཤིང་། ཏི་ཤྲི་གྲགས་པའི་འོད་ཟེར་གྱི་ལྕམ་མོ། །མ་ཅིག་དགེ་འདུན་འབུམ་ལ་སྲས་ཆེ་བ་བླ་མ་ཆེན་པོ་བསོད་ནམས་བློ་གྲོས་རྒྱལ་མཚན་དཔལ་བཟང་པོ་པ།
ཡབ་དགུང་ལོ་ཉེར་ལྔ་པ་ཆུ་ཕོ་སྤྲེའུའི་ལོ་ལ་འཁྲུངས་ཏེ། དགུང་ལོ་ཉི་ཤུ་རྩ་གསུམ་བཞེས་དུས། ཁོང་རང་གི་དཔོན་སྐྱ་སློབ་དཔོན་རིན་བཟང་གིས་དོ་དམ་བྱས་རྫོང་གི་རྩ་བ་དག
བློན་ཆེན་ཀུན་དགའ་བཟང་པོའི་ཚ་བོ། དཔོན་དོན་གྲུབ་རྒྱལ་མཚན་བྱ་བ་ལ་ས་ཆ་ཉོས་ནས། སྟག་ཚང་རྫོང་གི་འགྲམ་ཤིང་ཕོ་རྟ་ལོ་ཟླ་བ་གསུམ་པའི་ཚེས་ལྔ་ནས་བཏིང་། རྫོང་བླ་མ་ཆེན་པོ་སྐུ་མཆེད་པ་ལ་ཕུལ་བ་ཡིན།
དགུང་ལོ་སུམ་ཅུ་པ་གླང་ལོ་ལ་ཐོ་གན་ཐི་མུར་རྒྱལ་པོས་གསེར་ཡིག་པ་དྷརྨ་ཀིརྟི་དབེན་ཤྲི་དང་། ཨི་བུ་དབེན་ཤྲི་སྔོན་རྟིང་དུ་མངགས། ཏི་ཤྲི་མཚན་བོད་ནས་གསེལ། གཅུང་པོ་ལ་དབང་གི་ལས་ཀ་གནང་།
གོང་དུ་གདན་དྲངས། རྒྱལ་པོའི་བླ་མ་མ་མཛད། དགུང་ལོ་སོ་གཅིག་པ་ཆུ་ཕོ་སྟག་ལོ་ཟླ་བ་བཅུ་པ་ལ་མེ་ཏོག་ར་

བར་བདེ་བར་གཤེགས་སོ། །བར་པ་གཅིག་གཞོན་ནུ་ལ་སྐུ་གཤེགས། གཅུང་ཆུང་བ་སློབ་དཔོན་ཆེན་པོ་གྲགས་པ་རྒྱལ་མཚན་དཔལ་བཟང་པོ་པ། མེ་ཕོ་བྱི་ལོ་ལ་ཡབ་གཤེགས་ནས། ཟླ་བ་དྲུག་སོང་པ་དང་འཁྲུངས། ཐོ་གན་ཐི་མུར་རྒྱལ་པོས།
པའེ་ལན་དབང་གི་མཚན་དང་། ཁྲིམས་ར་ཉི་མ་ནུབ་ཕྱོགས་ལ་ཤེས་སུ་ཆུགས་གསུངས་པའི་ལུང་བཟང་པོ་དང་བཅས་པ་གནང་། དགུང་ལོ་ཞེ་གཅིག་པ་མེ་ཕོ་འབྲུག་ལོའི་ཟླ་བ་དང་པོའི་ཉེར་གཉིས་ལ་ངོ་མཚར་བའི་ལྟས་དུ་མ་དང་བཅས་ཏེ་སྟག་ཚང་རྫོང་གི་གཟིམས་ཁང་རྙིང་པར་ཞི་བར་གཤེགས་སོ།
།འདི་པ་སྐུ་མཆེད་ཀྱིས་དུས་མཆོད་བླ་བྲང་འཛིན་སྐྱོང་མཛད་དོ། །འཇམ་དབྱངས་དོན་ཡོད་རྒྱལ་མཚན་པས་བསྙེན་རྫོགས་མ་མཛད་གོང་དུ།
མ་གཅིག་ཞ་ལུ་མ་ལ་སྲས་བླ་ཆེན་ཀུན་དགའ་རྒྱལ་མཚན་དཔལ་འཁྲུངས་ཞིང་། འདི་པའང་ཡབ་སྲས་ཁུ་དབོན་པས་རིན་ཆེན་སྒང་བླ་བྲང་འཛིན་སྐྱོང་མཛད་དེ། ཕྱིས་ཆོས་རྗེ་བླ་མ་དམ་པས་བླ་བྲང་དུས་མཆོད་པ་ལ་སྦྱར་རོ།
།ཡང་བླ་མ་སྐུ་མཆེད་དེ་རྣམས་ཀྱི་སྲས་རྒྱུད་ཇི་ལྟར་འཁྲུངས་ན། ལྷ་ཁང་པ་ཆོས་ཀྱི་རྒྱལ་མཚན་པ་བསྙེན་རྫོགས་མ་མཛད་གོང་དུ། ཏ་དབེན་བྱང་པའི་ཇོ་མོའི་སྲས་ཆེ་བ།
ཆོས་རྗེ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་པ། ས་མོ་གླང་ལོ་ལ་འཁྲུངས་ཏེ། མཁས་བཙུན་བཟང་གསུམ་གྱི་ཡོན་ཏན་ཕུན་སུམ་ཚོགས་པ་མངའ་ཞིང་། དགུང་ལོ་ང་བཞི་པ་ཆུ་ཕོ་འབྲུག་ལོ་ལ་རྒྱ་ནག་ཡེ་དབང་རྒྱལ་པོས་མངགས་པའི་གསེར་ཡིག་སེར་ཡིག་པ།
ཏའི་ཏ་བཞིན་དང་། ཨ་ནུ་དྲི་ཧོར་པ་རྣམས་ཀྱིས་གདན་དྲངས་ནས། རྣམ་ཐོས་ཕོ་བྲང་དང་། རྒྱ་ནག་གི་རི་བོ་རྩེ་ལྔར་བྱོན། རྒྱལ་པོའི་ཏི་ཤྲི་མཛད།
ཤེལ་གྱི་དམ་ཁ་དང་། ལུང་བཟང་པོ་གནང་། ཅི་གྱོ་ཏའི་ཆིང་ཧ་ཝ་པ་སི་ཐན། ཤང་ཤེན།

ཀི་ཀང་ཏི། ཀོང་ཤ ཀོང་མིའིང་། བ་ཝོ། བོད་སྐད་དུ་འཕྲིན་ལས་སྣ་ཚོགས་རྒྱས་པ། དམ་ཆོས་མཆོག་ཏུ་རྒྱས་པ། ཡང་དག་པའི་ཡེ་ཤེས། སྙིང་རྗེ་རྒྱ་ཆེན་ཀུན་ལ་རྒྱས་པར་ཕན་པ། ཞིང་བསྲུངས་ཤིང་བསྟན་པ་བཤད་པ།
ཡང་དག་པར་རིག་པ་ཐེག་ཆེན་ཆོས་ཀྱི་རྒྱལ་པོ། ནུབ་ཀྱི་ཕྱོགས་དགེ་བ། རྡོ་རྗེ་ཀུན་ཁྱབ་འོད་ཟེར་ཆེན་པོའི་སངས་རྒྱས་ཞེས་པའི་མཚན་ཡང་དེ་རྣམས་གསལ་ལོ། །ལྷ་ཁང་ཆེན་མོ་ལག་ཏུ་ལེན་པ་ལ་སོགས།
གདན་སའི་ཕྱག་ཕྱིར་འགྱུར་བའི་ཐུགས་ཁུར་ཆེན་པོ་བསྣམས། ས་སྐྱ་པའི་བསྟན་པའི་མེ་རོ་བསླངས་པ་ལྟ་བུར་གྱུར་པས་ན་སྐུ་དྲིན་ཤིན་དུ་ཆེ་ཞིང་། རྒྱ་ནག་ཏུ་ལོ་ངོ་གསུམ་བཞུགས། ཤིང་ཕོ་རྟ་ལོ་ལ་བོད་དུ་ཕེབས་ནས།
བསྟན་པ་དང་འགྲོ་བའི་དོན་རྒྱ་ཆེན་པོ་མཛད་དེ། དགུང་ལོ་དོན་བདུན་པ་ཤིང་མོ་སྦྲུལ་ལོ་ཟླ་བ་བདུན་པའི་ཚེས་བཅུ་ལ་ལྷ་ཁང་ཆེན་མོའི་ཡང་རྩེར་བདེ་བར་གཤེགས་སོ། །དེའི་གཅུང་པོ་བླ་མ་ཆེན་པོ་བསོད་ནམས་བཀྲ་ཤིས་རྒྱལ་མཚན་དཔལ་བཟང་པོ།
སྦས་པའི་རྣལ་འབྱོར་དེ་ཉིད་ཀྱིས་ཀྱང་བསྟན་པ་དང་འགྲོ་བའི་དོན་རྒྱ་ཆེན་པོ་ཡུན་རིང་དུ་མཛད་དེ། ས་ཕོ་བྱི་བ་ལོ་ལ་དཔལ་ལྡན་ལྷ་རྩེ་རྫོང་གི་གཟིམས་ཁང་དུ་བདེ་བར་གཤེགས་སོ།
།ལྕམ་མོ་གཅིག་ཀྱང་འཁྲུངས་སོ། །ཡང་དཔོན་ཆེན་དབང་ཕྱུག་དཔལ་གྱི་ཇོ་མོ་དཔལ་མོ་སྐྱིད་དཔལ་ལ། དྲུང་ཆོས་རྒྱལ་བའི་སྲས། བླ་མ་རྡོ་རྗེ་རིན་ཆེན་པ་དང་།
བླ་མ་དྷརྨ་དཔའོ། །བཞི་ཐོག་ཀུན་རིན་པའི་ཇོ་མོ་གཉིས་ཐོག་དབོན་མོ་ལ་སྲས་གཅིག་འཁྲུངས་པ། གཞོན་ནུ་ལ་སྐུ་གཤེགས། མཉམ་མེད་དབོན་མོ་ལ། སྲས་ཆེ་བ་བློ་གྲོས་རྒྱལ་མཚན་དཔལ་ལ༑ རྒྱ་ཏཱ་མིང་རྒྱལ་པོས་ཏའི་གུ་ཤྲི་གནང་།
གདན་ས་མཛད། གཅུང་གྲགས་པ་བློ་གྲོས་པ་གཙང་ཆུ་མིག་རིང་མོ་ན་བཞུགས་སོ། །ཡང་དབང་གྲགས་པ་རྒྱལ་

མཚན་པའི་ཇོ་མོ་བྱང་པ་མ་གཅིག་ལྷ་མོ་རིན་ཆེན་ལ། སྲས་ཆེ་བ་ཏ་དབེན་ཀུན་ལེགས་པ། ཡབ་དགུང་ལོ་ཉེར་གཉིས་པ་མེ་མོ་བྱ་ལོ་ལ་སྐུ་འཁྲུངས། ཐོ་གན་ཐི་མུར་རྒྱལ་པོས། ཏ་དབེན་གུ་ཤྲིའི་མཚན་དང་། ལུང་བཟང་པོ་གནང་།
དགུང་ལོ་ཉེར་བརྒྱད་པ་ཤིང་ཕོ་བྱི་བ་ལོ་ལ་རྟ་ནག་རི་ཁུད་དུ་བདེ་བར་གཤེགས་སོ། །དེའི་གཅུང་པོ་དབང་རྣམ་སྲས་རྒྱལ་མཚན་དཔལ་བཟང་པོ་པ། ཡབ་དགུང་ལོ་ཉེར་ལྔ་པ ལྕགས་ཕོ་བྱི་བའི་ལོ་ཟླ་བ་དང་པོ་ལ་སྐུ་འཁྲུངས་ཏེ།
ཐོ་གན་ཐི་མུར་རྒྱལ་པོས། ཁོང་རང་གི་སྲས་ཆེ་བ་དང་མཉམ་པའི་ལས་ཀ་རི་རྩིང་དབང་གི་མཚན། གསེར་དམ་དབང་ཧུ་ཧུ་ཡེ་བྱང་ཥེ་ཟི་མ། རྣམས་གཡས་གཡོན་གྱི་ཁྲིམས་ར་བརྒྱད།
ཁྲིམས་གྱི་ཐའི་ས། ཕ་མིང་གཅིག་པའི་ཧུ་ཤྲི་ཉི་མ་ནུབ་ཕྱོགས་ལ་ཤེས་སུ་བཅུག་པའི་ལུང་བཟང་པོ་དང་བཅས་པ་གནང་ནས། ཁྲིམས་ར་གཉིས་ཀྱི་མཛད་འཕྲིན་རྒྱས་པར་མཛད། དགུང་ལོ་ཞེ་དགུ་པ་ས་ཕོ་བྱི་བ་ལོ་ཧོར་ཟླ་བཞི་པའི་ཉེར་བཞི་ལ་ངོ་མཚར་བའི་ལྟས་དུ་མ་དང་བཅས་ཏེ།
སྨོན་མཁར་རྩེ་གདོང་གཟིམས་ཁང་དུ་བདེ་བར་གཤེགས་སོ། །ཡང་རྩེ་གདོང་པ་མ་གཅིག་སྲས་འདྲེན་ལ་དབང་གི་སྲས་མོ། སློབ་དཔོན་ཆེན་པོ་ཆོས་ཀྱི་བསོད་ནམས་རྒྱལ་མཚན་དཔལ་བཟང་པོ་པ།
ས་མོ་ཕག་ལོ་ལ་འཁྲུངས་ཏེ། གཞོན་ནུ་ནས་ཡབ་མེས་ཀྱི་ཆོས་ལུགས་ཕྱི་ནང་གི་ཡོན་ཏན་མཐའ་དག་ཐུགས་སུ་ཆུད་ཏེ། བྱང་སེམས་ཆེན་པོར་གྲགས་པ་དེ་ཉིད་དགུང་ལོ་བདུན་ཅུ་པ།
ས་ཕོ་སྤྲེའུའི་ལོ་ཧོར་ཟླ་གསུམ་པའི་ཚེས་བརྒྱད་ལ།གཡས་རུ་སྲིན་པོ་རིའི་གཟིམས་ཁང་རྣམ་རྒྱལ་སྒང་དུ་བདེ་བར་གཤེགས་སོ། །འདི་དང་ཡབ་ཡུམ་གཅིག་པའི་ལྕམ་མོ། །སློབ་དཔོན་མ་བཀྲ་ཤིས་འབུམ་བྱུང་།
ཡང་ཐོང་ཇའི་དབོན་མོ་ལ་དབང་གི་སྲས་མོ། སློབ་དཔོན་མ་བྱང་སེམས་བསོད་

ནམས་རྒྱལ་མོ་བ་བྱུང་། ཡང་བླ་ཆེན་ཀུན་རྒྱལ་གྱི་ཇོ་མོ་སྙེ་མོ་སྐུ་ཞང་པའི་སྲས་མོ།མ་ཅིག་ནམ་མཁའ་རྒྱལ་མོ་ལ་སྲས། སློབ་དཔོན་ཆེན་པོ་ནམ་མཁའ་རྒྱལ་མཚན་པ་སྐུ་མཆེད་གཉིས་བྱུང་། ཤབ་དགེ་སྡིང་ན་བཞུགས།
ལྕམ་མོ་གཅིག་ཀྱང་ཡོད་དོ། །དེ་རྟིང་ལྷ་རྩེ་བ་བདག་ཆེན་བསོད་ནམས་བཀྲ་ཤིས་པའི་སྲས། ཉི་ཤར་དཔོན་མོ་རྣམ་རྒྱལ་ལ་འཁྲུངས་པ། སློབ་དཔོན་ཆེན་པོ་བཀྲ་ཤིས་རྒྱལ་མཚན་པ་ཐེག་ཆེན་ཆོས་རྗེའི་གདན་ས་མཛད་པ་དེ།
ལྷ་ཁང་ཆེན་མོ་ན་བཞུགས་སོ། །ཡང་བཞི་ཐེག་སློབ་དཔོན་རྒྱལ་མཚན་པའི་སྲས་གཅིག་ཡང་གདན་སར་བསྐོ་རྒྱུ་ཡོད་དོ། །ཡང་ཏའི་དབེན་ཀུན་དགའ་ལེགས་པ་ཧུ་ཤྲི་དབོན་མོ་ལ་སྲས་སློབ་དཔོན་མ་ཀུན་དགའ་འབུམ་འཁྲུངས་སོ།
།དབང་རྣམ་སྲས་པ་ལ་སྲས་པོ་གཉིས་དང་། སྲས་མོ་ལྔ་ཡོད་པའི། མ་གཅིག་ཉི་མ་འབུམ་ལ་སློབ་དཔོན་ཆེན་པོ་ཀུན་དགའ་བློ་གྲོས་པ་འཁྲུངས་ཏེ། ཆུ་ཕོ་བྱི་བ་ལོ་ལ་བླ་བྲང་རིན་ཆེན་སྒང་དུ་བདེ་བར་གཤེགས་སོ།
།ཡར་འབྲོག་པ་མ་གཅིག་བསོད་ནམས་འབུམ་ལ། སྲས་པོ་སློབ་དཔོན་ཆེན་པོ་ནམ་མཁའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་པ། ཡབ་དགུང་ལོ་བཞི་བཅུ་པ། ས་མོ་ཡོས་ལོ་ཟླ་བ་བཅུ་པའི་ཚེས་བཅོ་ལྔ་ལ་འཁྲུངས་ཏེ།
དགུང་ལོ་བཅུ་དྲུག་པ་ཤིང་ཕོ་རྟ་ལོ་ལ་ཐེག་ཆེན་ཆོས་རྗེའི་སྐུ་དྲིན་ལས། རྒྱ་ནག་ཡེ་དབང་རྒྱལ་པོས། ཧུ་ཀྱང་ཧོ་དབང་གི་མཚན་དང་། གསེར་དམ་བོད་ལ་ཤེས་སུ་བཅུག་པའི་ལུང་བཟང་པོ་དང་བཅས་པ་གནང་ནས་ཁྲིམས་མཛད།
འཕྲིན་ལས་རྒྱས་པར་བཞུགས་སོ། །དེའི་ལྕམ་མོ་ཆེ་བ་སློབ་དཔོན་མ་ནམ་མཁའ་འབུམ་དང་། འཛོམ་པ་རྒྱལ་མོ། །ཀུན་དགའ་འབུམ། ལྷ་མོ་རིན་ཆེན།
ནམ་མཁའ་རྒྱལ་མོ་དང་། ལྔ་འཁྲུངས་སོ། །མདོར་ན་དང་པོ་གནམ་ལྷ་མཆེད་གསུམ་ནས་ད་ལྟ་ཡན།

གདུང་རབས་རྐྱང་པ་ཉི་ཤུ་རྩ་ལྔ་སོང་ཞིང་། སོ་སོར་གྱེས་པའི་རྣམ་གྲངས་ཀྱང་དགུ་བཅུ་གོ་བདུན། ལྕམ་མོ་ཉི་ཤུ་རྩ་གཅིག་ཙམ་བྱོན་པར་བཞེད་དོ། །ཚེ་རབས་ཀུན་ཏུ་དཔལ་ལྡན་བླ་མ་ལ། །མི་ཕྱེད་དད་པའི་ཤུགས་ཀྱིས་ཀུན་བླངས་ནས།
།བླ་མ་རྒྱུད་པའི་རྣམ་ཐར་ཐོར་བུ་ཙམ། །བྲིས་པས་དགེ་བའི་བསྟན་པ་འཕེལ་བ་དང་། །རྒྱུད་འཛིན་སྐུ་ཆེ་དཔལ་འབྱོར་རབ་རྒྱས་ནས། །གདུལ་བྱ་རྣམ་མཁྱེན་ས་ལ་མྱུར་འཁོད་ཤོག།།།

ས་སྐྱའི་བུ་ཆེན་ཤར་ནབ་གུང་གསུམ་དང་། །ཁང་གསར་ཆེན་མོ་བའི་བྱོན་ཚུལ་བཞུགས་སོ། །ཆོས་རྗེ་ཁུ་དབོན་གྱི་སློབ་མ། ཤར་ནུབ་གུང་གསུམ་ཁང་གསར་པ་དང་བཞིར་གྲགས་པའི་ཤར་པའི་གདུང་རུས་ནི། ཞང་ཞུང་སྔགས་རྙིང་མ་བ།
ཇོ་འབུམ་ཞེས་པའི་སྲས་གསུམ་གྱི་གཅེན་པོ་པ། བླ་མ་ཤར་པ་ཡེ་འབྱུང་ཆོས་རྗེ་པ་ལ་རབ་ཏུ་བྱུང་། དེས་དཔོན་ཆེན་ཤཱཀྱ་བཟང་པོ་ལ། བླ་བྲང་ཤར་ཉོས་ནས་བཟུང་། དགུང་ལོ་དྲུག་ཅུ་རྩ་བཞི་ཐུབ།
གཉིས་པ་སློབ་དཔོན་རྡོ་རྗེ་འོད་ཟེར་བས་ཤར་གྱི་གདན་ས་ལོ་བདུན་མཛད། དགུང་ལོ་རེ་གཉིས་ཐུབ། གསུམ་པ་སློབ་དཔོན་འོད་ཟེར་འཕེན་རྟེན་དགེ་བསྙེན་ཡིན། ཁོང་སྐུ་མཆེད་ཀྱི་ལྕམ་མོའི་སྲས་བླ་མ་ཡེ་ཤེས་རྒྱལ་མཚན།
ཆོས་རྗེ་པ་དང་ཤར་པ་ཡེ་འབྱུང་གི་སློབ་མ་ཡིན། གོང་མ་སེ་ཆེན་མངྒ་ལའི་བླ་མཆོད་བྱས། བླ་མ་རྡོ་རྫེ་འོད་ཟེར་གཤེགས་རྟིང་གདན་ས་ལོ་བཅུ་དགུ་མཛད། དགུང་ལོ་རེ་དྲུག་ཐུབ།
ཤར་པ་ཆེན་པོ་རབ་ཏུ་མ་བྱུང་བར་ཀྱི་སྲས། ཕྱུག་མོ་རྫེ་བཙུན་སྐྱབས་མ་ལ་སྲས་གསུམ་བྱུང་། འགྲོ་མགོནའགོན་འཕགས་པའི་སློབ་མ་ཡིན། གཅེན་པོ་དུས་འཁོར་པ་ཡེ་རིན། བླ་མ་འཕགས་པ་ཤིང་ཀུན་ནས་གདན་འདྲེན་པ་ལ་ས་སྐྱ་པ་སྤྱིས་བརྫངས།
ཕྱིའི་སེ་ཆེན་རྒྱལ་པོའི་ཏི་ཤྲི་མཛད། དགུང་ལོ་ཞེ་བདུན་པ་ལ་རྩེ་ལྔར་གཤེགས། བར་པ་བླ་མ་ཀུན་དགའ་སེང་གེ་ས་ཕོ་སྤྲེ་ལོ་ལ་གོང་དུ་བྱོན། གོང་མ་དང་རྒྱལ་བུ་ཨཱ་ནན་ཏའི་བླ་མཆོད་

མཛད། དབུས་གཙང་དུ་ཕེབས་ནས་གདན་ས་ལོ་དགུ་མཛད། དགུང་ལོ་རེ་བརྒྱད་བཞུགས། གཅུང་འཇམ་དབྱངས་རིན་ཆེན་རྒྱལ་མཚན་ས་ཕོ་རྟ་ལ་འཁྲུངས། མེ་མོ་ཕག་ལོ་ནས་སེ་ཆེན་གྱི་ལུང་གིས་ས་སྐྱ་བཞི་ཐོག་གི་བླ་ཆོས་ལོ་བཅོ་བརྒྱད་བཤད།
ཉི་མ་རེ་ལ་ཆོས་དུང་ལན་ལྔ་ལྔ་འབུད་པ་བྱུང་། ཕྱིས་གོང་དུ་ཨོ་ཇ་དུ་རྒྱལ་པོའི་ཏི་ཤྲི་མཛད། དགུང་ལོ་ཞེ་དགུ་ལ་གོང་དུ་སྐུ་གཤེགས། ལུང་དང་རྟོགས་པའི་ཡོན་ཏན་ཕུན་ཚོགས་མངའ།
དཔལ་ལྡན་ས་སྐྱ་པའི་མངའ་ཐང་བླ་མ་དེ་དུས་ཆེ་བ་ལགས། བླ་མ་ཤར་པ་ཀུན་སེང་དང་། མ་ཅིག་མཁའ་འགྲོ་འབུམ་གྱི་སྲས་ཆེ་བ་སློབ་དཔོན་ཆེན་པོ་སེང་གེ་དཔལ་དགུང་ལོ་སུམ་ཅུ་པ་ལ་རྒྱ་ཡུལ་དུ་གཤེགས་སོ།
།བར་པ་ཀུན་དགའ་བསོད་ནམས་པས་གདན་ས་ལོ་སོ་བཞི་བཟུང་། རེ་གཉིས་པ་མེ་ཕོ་ཁྱི་ལོ་ལ་སྐུ་གཤེགས། གཅུང་པོ་སློབ་དཔོན་ཆེན་པོ་ཀུན་དགའ་རིན་ཆེན་དང་། མ་གཅིག་ནམ་མཁའ་རྒྱན་གྱི་སྲས་ཆེ་བ།
སློབ་དཔོན་རིན་ཆེན་རྒྱལ་མཚན་པས་གདན་ས་མཛད། རྟ་ལོའི་ལོ་ལྔ་བཅུ་བཞེས། བར་པ་སློབ་དཔོན་ཀུན་དགའ་རྒྱལ་མཚན། གཅུང་པོ་སློབ་དཔོན་ཉི་མ་གཞོན་ནུ་ལ་སྐུ་གཤེགས། ནུབ་པའི་ཐོག་མ་སློབ་དཔོན་འུ་ཡུག་པ་བསོད་ནམས་སེང་གེ
ཆོས་རྗེ་པ་ལ་ཐུག དེ་ལ་སློབ་དཔོན་ཟངས་ཚས་ཉི་ཐོག་ཕོག དེའི་གཅུང་པོ་གཅིག་གི་སྲས་བླ་མ་ཀུན་སྨོན་ཡང་ཆོས་རྗེ་པ་ལ་ཐུག དེའི་གཅུང་པོ་ཀུན་དགའ་མཛེས་སྐུ་མཆེད་གཉིས།
ཕྱིས་དཔོན་ཆེན་ཀུན་དགའ་བཟང་པོའི་ཕྱོགས་སུ་ཆད་ནས་བླ་མ་འཕགས་པའི་ཐུགས་དང་མ་མཐུན་པར། སེ་ཆེན་གྱི་ལུང་གིས་སྤྱུགས་ནས། གཅེན་པོ་སྨན་ཚེའི་ཡུལ་དུ་འདས། དེའི་དབོན་པོ་ཡོན་ཏན་དཔལ་གྱི། དབོན་པོ་སངས་རྒྱས་དཔལ་གྱིས་གདན་ས་མཛད་དོ།
།

གུང་པ་ནི་ཆོས་རྗེ་པའི་སློབ་མ། སྐྱོ་སྟོན་དྲི་མེད། དེ་ནས་དབོན་རྒྱུད་མེད་པར་སློབ་མས་གདན་ས་བཟུང་བ་ལ། བླ་མ་དར་ཡས། གུང་པ་དཔལ་རྒྱལ། གུང་པ་ཤེར་རྒྱལ། གུང་པ་བཀྲ་ཤིས་བཟང་པོ། གུང་པ་བློ་བཟང་།
དེ་འདས་ནས་ཡང་དགེ་བཤེས་བཀྲ་ཤིས་པའི་བསྐྱར་ནས་བྱས་སོ། །ཡང་ཁང་གསར་ཆེན་མོ་བའི་བརྒྱུད་པ་ནི། དང་པོར་སུམ་པ་གྲགས་ཀྱིས་སྲས། བླ་མ་གྲགས་པ་འོད་ཟེར་བ་དེ། ཤར་པ་རྡོ་རྗེ་འོད་ཟེར་དང་།
ཡེ་པའི་བཙུན་པ་ཡིན། ཕྱིས་བླ་མ་འཕགས་པའི་དཀོན་གཉེར་གྱི་རྒན་པ་ཐོབ། སློབ་དཔོན་དྷརྨ་ཕ་ལའི་ཕྱག་ཕྱིར་གོང་ལ་ཕྱིན། བླ་མ་དུས་འཁོར་བའི་རྗེས་ལ་སེ་ཆེན་གྱི་ཏི་ཤྲི་མཛད། དགུང་ལོ་ང་བརྒྱད་པ་ལ་གོང་དུ་སྐུ་གཤེགས་སོ།
།དེའི་གཅུང་པོ་སྲས་བླ་མ་སངས་རྒྱས་དཔལ་གྱིས་ཁང་གསར་བླ་བྲང་བཟུང་། གོང་དུ་ཨོ་ཇ་དུ་རྒྱལ་པོ་དང་། གོ་ལུག་རྒྱལ་པོ། བུ་ཡན་དུ་རྒྱལ་པོ་གསུམ་གྱི་རིང་ལ་ཏི་ཤྲི་མཛད།
དགུང་ལོ་ཞེ་བརྒྱད་པ་ལ་གོང་དུ་སྐུ་གཤེགས། འདིས་བླ་མ་བདག་ཉིད་ཆེན་པོ་བཟང་པོ་དཔལ་ཡུལ་སྨན་ཚེའི་ཡུལ་ནས། ཧོར་རྒྱལ་པོ་དང་མཇལ་བའི་མཐུན་རྐྱེན་མཛད་པས། ས་སྐྱ་པའི་གདུང་རྒྱུད་ཀྱི་ཞབས་ཏོག་བྱེད་པ་ཆེ་བར་བྱེད་དོ།
།དེའི་སྲས་བླ་མ་གྲགས་པ་རྒྱལ་མཚན་དཔལ་བས། གུ་ཤྲིའི་ལས་ཀ་མཛད་ནས། རྟིང་ལ་དབུས་ཀྱི་རེ་ཚ་ཡོན་ཏན་ཁང་དུ། ཁང་གསར་པ་རང་གི་ཉེ་གནས། ནམ་མཁའི་གཡོག་གིས་ཁྲིམས་མེད་བྱས་པས་ཉེས་བླངས་ནས་ས་སྐྱར་བྱོན།
ཕྱག་རྫས་ཐམས་ཅད་དབུས་གཙང་མངའ་རིས་ཀྱི་དགེ་འདུན་ལ་གསེར་ཞོའི་འགྱེད་བྱས། བླ་མ་བདག་ཉིད་ཆེན་པོ་ལ་གསེར་གར་བུའི་ལྷ་ཆེན་དང་། ཁྱད་ནོར་མང་པོ་ཕུལ།
ཁོང་རང་ཁང་གསར་ཆེན་མོ་ནས་མར་གསེབ་ཀྱི་སྤུ་བཏོན་པ་བཞིན་དུ། ཀུན་སྤངས་མཛད་པའི་ངང་ལ། དགུང་ལོ་ཉི་ཤུ་རྩ་དྲུག་པ་ལ་རྟ་ནག་གི་བྲག་སྐེ་རགས་ཅན་དུ་གྲོངས་སོ། །ཕུང་པོ་ལྷག་མེད་ལ་

འགྲོ་རྒྱུ་ཡིན་ན་ན་འང་། ཉེ་གནས་ཀྱི་དགུང་ཞག་བདུན་ནས་སྤུར་ལ་རེག་པས་ལྷག་མ་དུམ་བུ་གཅིག་ལུས་ཟེར་རོ། ཁང་གསར་པའི་ཕ་སྤུན་རིང་པོའི་རྒྱུད། སློབ་དཔོན་ཆེན་པོ་ཉི་མ་རྒྱལ་མཚན་པ་གོང་དུ་གུ་ཤྲི་མཛད་ནས་གྲོངས།
དེའི་སྲས་སློབ་དཔོན་ཆེན་པོ་བདེ་ལེགས་རྒྱལ་མཚན་པའོ། སྔོན་ཚེ་ས་སྐྱ་བླ་མས་བོད་ཁམས་བསྐྱངས་པའི་དུས། །བཟང་ལྡན་སློབ་མས་ཆོས་བཞིན་བྱས་པའི་མཐུས། །མཐུན་རྐྱེན་བླ་མའི་གདན་ས་རྒྱལ་སའི་ཏི་ཤྲི་ཐོབ།
།ཐོབ་པ་དེ་འདྲ་ཕྱིན་ཆད་འབྱུང་བ་ཨེ་སྲིད་ཨང་། །བུ་གཅིག་མ་བཞིན་འགྲོ་ལ་བརྩེ་བའི་ས་པཎ་གྱིས། །བུ་ཆེན་སློབ་མའི་བྱོན་ཚུལ་འདི་བྲིས་པས། །བུ་རམ་ཤིང་པའི་རྒྱུད་ཀྱི་བསྟན་པ་འཕེལ་བྱེད་པས།
།བུ་སློབ་འཕགས་པའི་དགེ་འདུན་ཕྱོགས་བཅུར་དར་བར་ཤོག། །།

དབུས་གཙང་དཔོན་ཆེན་དང་། ས་སྐྱ་ནང་ཆེན་རིམ་པའི་བྱོན་ཚུལ་བཞུགས། ཨོཾ་སྭ་སྟི། དཔལ་ལྡན་ས་སྐྱ་པའི་གདུང་རྒྱུད་དྲི་མ་མེད་པ་འདི་དང་། ཧོར་རྒྱལ་པོ་ཡོན་མཆོད་དུ་འབྲེལ་ནས་གཙུག་ལག་གཉིས་ཀའི་སྒོ་ནས།
བོད་ཁམས་བསྐྱང་བའི་ཕྱིར། ཞར་ལ་བྱུང་བ་དབུས་གཙང་དཔོན་ཆེན་གྱི་རིམ་པ་ནི། ཐོག་མར་དཔོན་ཆེན་ལ་སྔ་བ་ཤཱཀྱ་བཟང་པོ་དེ་ལ། ཆོས་རྗེ་ས་པཎ་དགུང་ལོ་རེ་གསུམ་པ་ས་ཕོ་འབྲུག་ལ། ཧོར་རྒྱལ་པོ་ཨེ་ཆེན་གོ་དན་གྱི་གདན་འདྲེན་བྱུང་ནས།
བྱང་ཕྱོགས་སྤྲུལ་པ་སྡེར་ཕེབས་དུས། བླ་མ་འུ་ཡུག་པ་དང་། ཤར་པ་ཤེར་འབྱུང་མ་གཏོགས། དགེ་བའི་བཤེས་གཉེན་ཐམས་ཅད་ཀྱང་ཕྱག་འཚལ་དུ་བཅུག ས་སྐྱ་དང་གཞི་བའི་རྒན་པ་ལ་བསྐོས་ནས་བཞག
བླ་མ་འཕགས་པའི་དུས་སུ། སེ་ཆེན་གྱི་ལུང་གི་ཟོན་གླུ་གུན་མིན་དབེན་ཧུའི་མིང་དང་ཤེལ་དམ་གནང་ནས། དབུས་གཙང་གི་དཔོན་ཆེན་བསྐོས། ཁང་གསར་ཆེན་མོ་བཏབ། མེ་ཕོ་འབྲུག་ལོ་ལ།
བླ་མ་འཕགས་པ་གོང་ནས་ཕེབས་པའི་བསུ་བ་ལ་དཔོན་ཆེན་པས་ཀྱང་བྱོན་དཔོན་སློབ་ནོམས་གྱེ་རེ་ལྷ་ཁང་དུ་བཞུགས་པའི་ནུབ་མོ། བླ་མའི་ཞལ་ནས་མི་ཁོང་ལ་ཉེ་གནས་གོ་ཆོད་བྱུང་བས། ལྷ་ཁང་འདི་ལྟ་བུ་བཞེངས་ཐུབ་འདུག་ཏེ་གསུངས་པ་དཔོན་ཆེན་པ་སྐུ་རྒྱབ་ན་ཡོད་པས་གསན་ནས།
བླ་མ་དམ་པ་མཉེས་ན་འདི་ཙམ་རྒྱ་མཐོངས་སུ་ཚུད་པའི་ལྷ་ཁང་ཞིག་བཞེངས་པ་ལགས་ཞུས་པས། ནན་ལྟར་

ལེགས་གསུངས། དེ་འཕྲལ་ལ་ཐིག་ཚད་བྱས་པར་ཡར་ཁྱེར་ནས། འདམ་སོག་ཡན་དབུས་གཙང་གི་ཁྲི་སྟོང་། མི་སྡེ་རྣམས་ལ་བཀའ་ཤོག་བཀྲམ། མི་ལག་བསྐུལ་ནས། དེ་ཁའི་ལོ་ལ་ལྷ་ཁང་ཆེན་མོའི་འགྲམ་བཏིང་། ལྕགས་རི་ནང་མ་ལྕོག་སྤེ་འབུར་ལྕོག་ཆུང་དང་བཅས་པ་བརྩིགས་པའི་དུས་སུ།
ཤིང་ཆ་རྣམས་དྲངས་ནས་ལྷ་ཁང་ཆེན་མོའི་འོག་ཐོག་ཅི་རིགས་ཕུབ་ཚར་བའི་མཚམས་དཔོན་ཆེན་ངང་ལ་ས་སྐྱར་སྐུ་གཤེགས་སོ། །འདི་ས་སྐྱ་པ་ལ་ཡུས་པོ་ཆེའི་མི་གསུམ་གྱི་རྒན་པ་བློན་པོ་དྲིན་ཆེན་དུ་འདུག་པ།
ཁོང་གི་དབོན་པོ་བསོད་དབང་འདས་རྟིང་དུས་མཆོད་ཀྱང་མི་གནང་པས། དཔོན་ཆེན་དབང་བརྩོན་གྱིས་ལྷ་ས་གྲོ་ཁུད་ཕུལ་བྱུང་། བ་མོ་གཞུང་རྣམས་ལ་གཞིས་ཆུང་རེ་ཡོད་པ་རྩད་ན་ས།
དུས་མཆོད་ལ་བཙུགས་ཡོད་པས། དཔོན་ཆེན་དང་ནང་སོ་སུ་འཛིན་གྱིས་འདི་བཞིན་གྱི་དོ་དམ་བྱེད་དགོས། དཔོན་ཆེན་ཤཱཀྱ་བཟང་པོའི་རྗེས་ལ། ནང་གཉེར་ཀུན་དགའ་བཟང་པོས་དཔོན་ཆེན་ཚང་མ་ལོ་དྲུག་བྱས།
དེའི་བར་ལ་ལྷ་ཁང་གི་ལྕགས་རི་ལྕགས་ཆུང་འོག་ཐོག་ཐིགས་ཁང་ཞབས་སུ་ཕྱུག་པར་བྱས། གསེར་འཕྲུ་ཆེན་མོ་བཙུགས། ཆོས་རྗེ་ས་པཎ་གྱི་ནང་བསྟན་བྱང་ཆུབ་ཆེན་པོའི་གསེར་སྐུ་དང་།
ལྷ་ཁང་གི་ཁྱམས་ལ་རི་མོ་ཐམས་ཅད་བཞེངས། རིན་ཆེན་སྒང་བླ་བྲང་དང་། དབུ་རྩེ་བྱང་ལྷ་ཁང་བླ་བྲང་དང་བཅས་པ་འདེབས་པའི་དོ་དམ་བྱས། ཀུན་དགའ་བཟང་པོས་ལས་ཁ་བཏད་ནས། བྱ་རོག་ཚང་དུ་ལོ་དྲུག་བཅུའི་བར་ལ།
དཔོན་ཆེན་ཞང་བཙུན་དང་། ཕྱུག་པོ་སྒང་དཀར་བ་བྱང་རིན་གསུམ་པོ། བླ་མས་ཞལ་ལྟས་རིམ་གྱིས་བསྐོས། ཀུན་དགའ་བཟང་པོ་ལ་བླ་མ་མ་མཉེས་ནས། སེ་ཆེན་གྱི་ལུང་གི་སཾ་གྷ་ཆིང་སང་གིས་མགོ་བྱས་རྩ་བའི་ཧོར་དམག་འབུམ་ཕྲག་གཅིག་བཏང་།
དམག་

ལམ་སྟག་ཚང་ཕུ་ལ་ཞུགས། ཁང་དམར་གྱིས་ས་མཁར་ལ་མཚོན་ཁ་བསླངས་ཏེ་སྟེང་བྱ་རོག་ཚང་ལ་སྐོར་རྒྱག་བྱས། ལྕགས་ཕོ་འབྲུག་ལོ་ལ་དཔོན་ཆེན་ཁྲིམས་ལ་བསྒྲལ། དེ་ནས་ཡུན་རིང་མ་སོང་བར་བླ་མ་འཕགས་པ་ཡང་ཞི་བར་གཤེགས་པས་གོང་དུ་ཞུ་བ་ལ་ཉེ་གནས་གཞོན་ནུ་དབང་ཕྱུག་བཏང་།
སེ་ཆེན་གྱི་ལུང་གིས་བྱང་རིན་ལ་དཔོན་ཆེན་བསྐོས། སོན་ཝི་སའི་དངུལ་དམ་གླིང་དྲུག་མ་དང་། ཤེལ་གྱི་དམ་ལ་ཡང་གནང་། རྟིང་ལ་བྱང་རིན་ཤང་སྡོང་པོ་ཐང་གིས་སྒར་ཐོག་ཏུ་ཀུན་དགའ་བཟང་པོའི་གཡོག
བྱང་པ་ཡེ་ཤེས་བཟང་པོས་བསད་ཟེར། དེ་ནས་དཔོན་ཆེན་ཀུན་གཞོན། དཔོན་ཆེན་གཞོན་དབང་། དེའི་རིང་ལ་ཕྱེ་བསལ་ཆེན་པོ་དང་། ཁྲིམས་གྱི་ཞིབ་ཆ་ཕལ་ཆེར་བྱུང་བ།
དེ་ནས་དོན་ཆེན་བྱང་རྡོར། དེ་ནས་དཔོན་ཆེན་ཨག་ལེན། དེའི་རིང་ལ་ལྷ་ཆེན་མོའི་སྤེན་བད་བཀལ། རྒྱ་མཐོངས་ཀ་བརྒྱད་བཙུགས། ཐིགས་ཁང་ལོགས་ལ་བླ་མ་བདག་ཉིད་ཆེན་པོའི་བཀའ་བཀའ་བཞིན།
ཕྱི་ནང་གི་དཀྱིལ་འཁོར་མི་གཅིག་པ་དྲུག་བརྒྱ་སུམ་ཅུ་རྩ་དགུ་བཞེངས། ཤིང་མོ་ལུག་ལོ་ལ་ཕྱིས་ལྕགས་རི་ཆེན་མོ་དང་། དབོན་པོ་རའི་ལྕགས་རི་གཏོད་པ། བླ་མ་འཕགས་པ་དང་། དྷརྨ་ཕ་ལའི་ཕྱི་བསྟན་བཞུགས་སའི་གསེར་ཐོག་གཡུ་ཐོག་འགེལ་བ།
ཇོ་མོ་གླིང་འདེབས་པ། འབྲི་གུང་ལ་དམག་འཁྱེར་བ་སོགས། གདན་ས་ཆེན་པོའི་:ཆགས།[ཕྱག་]། ཕྱི་དང་། ཞབས་ཏོག་བྱས་པ་ཤིན་ཏུ་ཆེ་བར་བྱེད། དགས་པོར་དམག་འཁྱེར་ཇུས་ལེགས་ལེན་པའི་དུས།
ས་མཚམས་ན་བྲག་ལ་ཨག་ལེན་གྱི་མིང་བྲིས་པ་བཞག་འདུག་ཟེར། བཞོན་དབང་དང་། བྱང་རྡོར། ཨག་ལེན་གསུམ་གྱི་རིང་ལ། ས་འབྲི་འཐབ། ཨག་ལེན་གྱི་དཔོན་ཆེན་ངང་ལ་རྒྱ་ཡུལ་དུ་བྱོན།
ཨ་ཡུ་པར་པ་རྡར། བུ་ཡན་དུ་རྒྱལ་བུ་དང་མཇལ། མི་རབས་ཀྱི་

བར་ལ་ཡར་འབྲོག་ཁྲི་སྐོར་འཇགས་པའི་ལུང་བཟང་པོ་ཐོབ། དེ་ནས་ཡང་དཔོན་ཆེན་གཞན་དབང་ལ་བསྐྱར་ནས་བསྐོས། ཆེ་གསལ་ལ་སོགས་པ་འདིའི་སྐབས་སུ་བྱུང་བར་ཡང་བྱེད། དེ་ནས་དཔོན་ཆེན་ལེགས་པ་དཔལ། དཔོན་ཆེན་སེང་གེ་དཔལ།
དཔོན་ཆེན་འོད་ཟེར་སེང་གེ འདིའི་སྭན་ཇིང་དབེན་གྱི་དམ་ཁ་ཡང་བཟུང་། དེ་ནས་དཔོན་ཆེན་ཀུན་རིན། དཔོན་ཆེན་དོན་ཡོད་དཔལ། དཔོན་ཆེན་ཡོན་བཙུན། ཡང་དཔོན་ཆེན་འོད་ཟེར་སེང་གེས་བསྐྱར་ནས་བྱས།
དེ་ནས་དཔོན་ཆེན་རྒྱལ་བ་བཟང་པོ། དཔོན་ཆེན་དབང་ཕྱུག་དཔལ། དཔོན་ཆེན་བསོད་ནམས་དཔལ། དཔོན་ཆེན་ནམ་མཁའ་བསྟན་པའི་ཚབ་ལ། ཡང་དཔོན་ཆེན་རྒྱལ་བ་བཟང་པོ་ཁྱོན་གྱིས་བསྐོས་བསྐྱར་ནས་བྱས།
དེ་ནས་དཔོན་ཆེན་དབང་བརྩོན། དེ་ནས་དཔོན་ཆེན་གྲགས་པ་རྒྱལ་མཚན། དེ་ནས་དཔོན་ཆེན་བློ་གྲོས་རྒྱལ་མཚན། དཔོན་ཆེན་དཔལ་འབུམ། དཔོན་ཆེན་གྲགས་དབང་། རྟིང་མ་མིང་གི་དཔོན་ཆེན་ལ། ཨ་མོ་གྷ་པ་རྣམས་བྱུང་ངོ་།
།ས་སྐྱ་ནང་ཆེན་གྱི་རིམ་པ་ནི། ཐོག་མར་ནང་ཆེན་ཀུན་དགའ་བཟང་པོ། དེའི་ཚ་བོ་དཔོན་གཞོན་ནུ་དཔལ། དཔོན་ཀུན་གཞོན། དཔོན་དོན་གྲུབ་དཔལ། དཔོན་བློ། ཞ་ལུ་དཔོན་ཤེས། སྟོན་པ་རིན་ཆེན་དཔལ།
དཔོན་གྲུབ་བཟང་། ཉེ་གནས་དཀོན་མཆོག་བཟང་པོ། ཉེ་གནས་འཇམ་རྒྱལ། ཡང་སྟོན་པ་རིན་ཆེན་དཔལ། ལུང་གིས་བསྐོས། སྟོན་པ་རིང་མོ། ཇོ་བཙུན་ཀུན་ཤེས། ཉེ་གནས་ཀུན་དགའ་འཕེལ། དཔོན་ཡོན་བཙུན་གྲགས་པ་དར།
ལུང་གི་བསྐོས། སི་ཏུའི་དམ་ཁ་བྱུང་། ཡང་གསར་བསྐོས་བྱས། རིན་བསམ་དུ་དབན་ཤཱ་ལུང་གིས་བསྐོས། ཉེ་གནས་ནམ་མཁའ་རྒྱལ་མཚན་ལུང་གིས་བསྐོས། དཔོན་ཀུན་རིན་ཉེ་གནས་འབུམ་སྐྱབས།
ནམ་མཁའ་དཔལ་དུ་དབེན་

ཤ་ཉེ་གནས་བཟང་པོ་དཔལ། དཔོན་པོ་ཆོས་རྒྱལ། དཔོན་སེང་གེ་རྒྱལ་མཚན། ཤེས་རབ་འོད་ཟེར་དུ་དབེན་ཤཱ། དཔོན་པོ་དཀོན་མཆོག་རིན་ཆེན། ནང་པ་འཕགས་པ་དཔལ་བཟང་པོ། ནང་པ་ཀུན་དགའ་འབུམ། ནང་ཆེན་ཀུན་དགའ་འཕགས།
ནང་ཆེན་རབ་མཐོར་འཕགས་རྣམས་སོ། །དཔོན་ཆེན་ནང་ཆེན་རིམ་པའི་བྱུང་ཚུལ་འདི། །མི་ཆེན་བློ་ཆེན་བྱ་ལས་འཛིན་པ་རྣམས། །བརྩེ་ཆེན་ཁུར་ཆེན་འཁུར་ཅིང་ཆབ་སྲིད་ཀྱི། །ས་ཆེན་བདེ་ཆེན་ཐོབ་པའི་རྒྱུར་གྱུར་ཅིག།།།

།ཁྲི་སྐོར་མཆོག་གྱུར་ཞ་ལུ་བའི་བྱུང་ཚུལ་དང་། མྱང་ཡུལ་ཆགས་ལུགས་བཞུགས་སོ། །ཨོཾ་སྭ་ཏི། འགྲོ་བའི་བླ་མ་དཔལ་ལྡན་ས་སྐྱ་པ། །འཇམ་དབྱངས་རྣམ་འཕྲུལ་རིམ་པའི་སྐུ་དྲིན་ལས། །དབུས་གཙང་འདི་ཡང་ཁྲི་སྟོང་དབང་བསྒྱུར་བའི།
།སྡེ་དཔོན་སྟོབས་ལྡན་ཆེ་གཉན་མང་བྱུང་བ། །དེའི་ནང་ནས་རིགས་བཟང་སྐུ་ཉེ་ཤིང་། ཁྲི་སྐོར་བཅུ་གསུམ་དག་གི་མཆོག་གྱུར་པ། །ཞ་ལུ་སྐུ་ཞང་བྱོན་ཚུལ་འདི་ལྟར་གྲགས།
དེའང་འདི་ལྟར་ཐོས་ཏེ། སྔོན་རྒྱལ་པོ་ཁྲི་ལྡེ་འོད་སྲུང་དང་། བཙུན་མོ་ལྕོག་རོ་བཟའ་དཀར་རྒྱལ་མོ་ལེགས་ལ། སྲས་མངའ་བདག་དཔལ་འཁོར་བཙན། དེའི་བཙུན་མོ་ཚེ་སྤོང་བཟའ་དཀར་རྒྱལ་ལ། སྲས་སྐྱིད་སྡེ་ཉི་མ་མགོན་དང་།
བལ་བཟའ་ཕན་རྒྱལ་ལ། ཁྲི་བཀྲ་ཤིས་བརྩེགས་པ་དཔལ་བཙན་ཆུང་བཙན་འདིས། སྔོན་མ་སྟོད་ཕྱོགས་སུ་བྱོན། གུ་གེ་སྤུ་ཧྲེང་ཡ་ཚེ་རྣམས་ཀྱི། མངའ་བདག་མཛད་པ་ལ་སྲས་དཔལ་གྱི་མགོན་དང་།
བཀྲ་ཤིས་ཉི་མ་མགོན། ལྡེ་གཙུག་མགོན་རྣམས་བྱུང་བ་ལ། སྟོད་ཀྱི་མགོན་གསུམ་ཟེར་རོ། །དེའི་རྒྱུད་སྟོད་ཀྱི་རྒྱལ་རྒྱུད་རྣམས་ཡིན་ནོ། །གཅུང་པོ་ཁྲི་བཀྲ་ཤིས་བརྩེགས་པ་དཔལ། །རྟིང་ལ་སྟོད་ཕྱོགས་སུ་སྤྱུགས།
མངའ་རིས་གུང་ཐང་མན་ལ་ཆགས། སྲས་དཔལ་ལྡེ་དང་འོད་ལྡེ། སྐྱིད་ལྡེ་རྣམས་བྱུང་བ་ལ། སྨད་ཀྱི་ལྡེ་གསུམ་ཟེར། གཅུང་སྐྱིད་ལྡེ་དེ། འཇད་རྟ་ནག་ངོས་སུ་ཕོག་པ་ལ། སྲས་དྲུག་བྱུང་བའི་ལྔ་པའི་རྒྱུད་འགྲོ་

རྩོད་དང་། མུས་མཛད་ལ་སོགས་བྱང་ཕྱོགས་ལ་ཡོད། སྲས་གཅིག་གཙང་གྲོམ་པ་དང་། ཤབ་སྲན། མྱང་སྟོད་སྨད་དུ་བྱོན་པས། མྱང་ཡུལ་དུ་སྲས་གསུམ་པའི་ཆེ་བ་། ཁྱུང་བཙད། བར་པ་བྲེ་བཙད། ཆུང་བ་ལ་ལྕེ་བཙད་ཟེར།
ཁོང་མཆེད་གསུམ་གྱི་མྱང་སྟོད་སྨད་ལ་ཡུལ་བགོས། ས་རིས་བྱས་པ་ནི། ཕུ་ཧའོ་གངས་བཟང་ནས། མདའ་བཅུག་པ་གཅུང་པ་ཡུ་བ་གདོང་ཡན་ལ། བོད་འབྲོག་ཆ་སྙོམས་པའི་ཡུལ་སྡེ་ཆེན་པོ་གསུམ་དུ་ཕྱེ་ཏེ། ཕུ་བྱང་ཤར་རི་ནང་སྤང་མཁར་ལ་གཏད།
མདའ་ལྷོ་ནུབ་གངས་ཡེ་ཤམ་བུ་ལ་གཏད་པ། བསེག་འགྲོས་སུ་ཡོད་པ་ལ། ཡུལ་སྡེ་ཆེན་པོ་གཅིག་ཏུ་བྱས་ཏེ། གཅེན་ཁྱུང་བཙད་ཀྱི་ས་མཚམ་གཙང་ཁང་བྲག་ཁ་ཡན་ཡིན། འདིའི་ས་ཁོང་ན་ཕུ་ན།
འབྲོག་སྡེ་ཆེན་པོ་གསུམ་ཡོད་པ་ནི། གམ་རུ་རྒྱང་རུ་ཉིང་རུ་གསུམ། བར་ན་ཚོང་འདུས་ཆེན་པོ་གཅིག་ཡོད་པ་ནི། སལ་མ་ཚོང་འདུས་བྱ་བ་ཡོད་དེ། ཕྱིས་བཀག་ནས་གནས་སྙིང་དུ་འཕོས་པའོ། །ས་ཁོང་དེ་རྣམས་ན་མི་རིགས་མི་འདྲ་བ་གཉིས་ཡོད་པ་ནི།
དྲག?བྲག ཤོས་རྣམས་ཤེས་རབ་ཆེ་དགེ་བ་ལ་བརྩོན་པ་ཁོ་ན་ཡོད་དོ། །ཕལ་ཤོས་རྣམས་སྡིག་ཤས་ཆེ། ཉ་དང་རི་དྭགས་རྔོན་པའོ། །ཟོང་སྣ་མི་འདྲ་བ་གསུམ་ཡོད་པ་ནི།
ཞ་མོ་སྣམ་ཕྲུག ཕད་ཕྱར་ཡང་ཡོད། དེ་སྐོར་ཕུའི་འབྲོག་སྡེ་ཆེས། མདའ་ཞིང་ས་ཁྱོན་ཆུང་བས་ཆ་མ་སྙོམས་པས། ཤ་སེ་ཁོག་ཏུ་ཉོ་ཚོང་བྱེད་པར་བྱུང་ངོ་། །བར་པ་ལྡེ་བཙད་ཀྱི་དབང་རིགས།
གཙང་གད་བྲག་ཁ་མན། སྣ་བོ་བྲག་རྡོག་ཡན་ལ། ཡུལ་སྡེ་ཆེན་པོ་གཅིག་ཏུ་བྱེད་པའི། དེའང་ཕུ་སྭ་མ་སཱའུ། བྱང་ཤར་དང་། མདའ་གབ་བྱ་དཀར། ལྷོ་ནུབ་ལ་བསྟན་པ། བསེག་འགྲོས་སུ་ཡོད་པ། ཕུའི་འབྲོག་སྡེ་གསུམ་ནི།
རྒྱང་མཁར། སྐྱིད་མཁར། མག་ངག་རྣམས་སོ། །བར་གྱི་ཚོང་འདུས་གཅིག་ནི། འོད་གསུམ་ཏི་དུ་དགུའི་ཚོང་

འདུས་བྱའོ། །མི་རིགས་མི་འདྲ་བ་གཉིས་ནི། བྲག་ཤོས་རྣམས་ཤིན་ཏུ་ཕྱུགཞན་པ་རྣམས་དབུལ་ཞིང་འཕོངས། ཟོང་སྣ་མི་འདྲ་བ་གསུམ་ནི། རྔ་མ་ཕྱིངས་པ། སླེ་ཁྲ་ཡོད་དོ། །ཕུའི་འབྲོག་སྡེ་དང་། མདའི་ཞིང་པ་རྣམས་ཆ་སྙོམས་པས།
ཤ་ཕྱེད་ཚོང་བྱེད་པ་བྱུང་ངོ་། །ཆུང་བ་ལྕེ་བཙད་གྱི་དབང་རིགས། སྣ་བོ་བྲག་རྡོག་མན་བཅུག་པ་ཡུ་བ་གདོང་ཡན་ལ། ཡུལ་སྡེ་ཆེན་པོ་གཅིག་ཏུ་བྱེད། དེའང་ཕུ་བྱང་ཤར་འཁོར་སྟོད་ལ་ཁ་དང་།
མདའ་ལྷོ་ནུབ་ཆུ་སྒོ་གཞུང་ལ་བསྟན་པ། བསེག་འགྲོས་སུ་ཡོད་པ། དེའི་ཕུ་ན་འབྲོག་སྡེ་གསུམ་ནི། སྒྲོལ་ལྕགས་ར་གསུམ་མོ། །བར་གྱི་ཚོང་འདུས་ནི། གཙང་ཚོང་འདུས་མགུར་མོའོ། །མི་རིགས་མི་འདྲ་བ་གཉིས་ནི།
བྲག་ཤོས་རྣམས་མཛངས་ཤས་ཆེ། ཞན་ཤོས་རྣམས་ཁྲམ་ཤས་ཆེའོ། །ཟོང་སྣ་མི་འདྲ་བ་གསུམ་ནི། གཙང་ཐེར། དོར་སྐྱེགས། སྟར་ཟོན་རྣམས་ཡོད་དོ། །ཕུའི་འབྲོག་སྡེ་ཆུང། མདའི་ཞིང་ས་ཁྱོན་ཆེས་ཆ་མ་སྙོམས་པས།
ཤ་གཟུགས་ཚོང་བྱེད་པ་འབྱུང་ངོ་། །དེ་ལྟར་ཡུལ་བགོས་བྱས་པས། གཞན་གང་དང་གང་ཆ་སྙོམས་པར་བྱུང་ནའང་། གམ་རུའི་གཡམ་པ་ལེགས་པོ་དེ་ལ་གང་ཡང་ཡོང་། མི་འཛད་པའི་གཏེར་དང་འདྲ་བས།
ཕྱུག་པ་དང་གཡམ་པས་རྒྱལ་ལོ། །ཟེར་བྱུང་ཞིང་། ད་ལྟ་ཁྱུང་གཡམ་དུ་གྲགས་སོ། །དུས་ཕྱི་རྟིང་བཙད་པོ་མཆེད་གསུམ་ལ། དར་གུད་བྱུང་ཏེ། ཡུལ་སྡེ་གསུམ་ག་གཅུང་པོ་ལྕེ་བཙད་ཀྱིས་བཟུང་། དེ་གོང་མྱང་སྟོད་གཞུང་ཕལ་ཆེ་བ་ཞིང་ལ་ཐག་མ་དང་།
ཆུ་མིག་ལ་བརྟེན་པ་ལས་མེད་པ་ལ། ལྕེ་བཙད། ཤེས་རབ་དང་འབྱོར་སྟོབས་ཆེ་བས་ས་རྒྱ་འདི་ལ་བདེ་ཆོད་པའི་ཐབས་དགོས་པ་འདུག་ཟེར་ནས། མྱང་སྟོད་ཀྱི་བྱང་རྒྱུད་དུ།
རྩ་རྣམས་ཀྱི་རྒྱལ་རྐས་དང་། ལྷོ་རྒྱུད་དུ་སྤང་ཡུལ་བཞེངས་ཀྱི་འོད་རྐ་བྱ་བ་དང་། མྱང་སྨད་བྱང་དུ་

པ་ཚབ་རྐ་མོ་ཆེ་དང་། ལྷོ་རྒྱུད་པ་སྣམ་རྐ་མོ་ཆེ་རྣམས་བཟོས། རྐ་བོ་ཆེ་རེ་རེའི་འོག་ན་སོན་ཁལ་ཁྲི་ཁྲག་རེ་རེ་ཡོད་པར་བྱེད་ཅིང་། རྐ་ཆེན་རྣམས་མ་འཇགས་བར་ལ་བསྲུང་མི་སྡོད་པའི་མཁར་གཉིས་བཞེངས་པ་ནི།
སྟོད་དུ་རྒྱལ་གྲོགས་རྩེ་མཁར་དང་། སྨད་དུ་པ་སྣམ་རྩེ་མཁར་གཉིས། ལྕེ་བཙད་ཀྱི་བཞེངས་པས་ན་ལྕེ་མཁར་དུ་ཆགས་པ་ཡིན་ལ། དེ་ལྟ་བུའི་རྐ་ཆེན་བཞི་དང་མཁར་གཉིས་ནི། ད་ལྟའི་བར་དུ་ཡོད་ཅིང་།
ས་འདུལ་ལ་བེད་སྤྱོད་ཤིན་ཏུ་ཆེ་བར་བྱུང་བས། ལྕེ་བཙད་ཀྱི་བྱས་པ་ལག་རྗེས་ཤིན་ཏུ་ཆེ་བར་གདའ་ཅིང་། ཞ་ལུ་བའི་དཔོན་རྒྱུད་འདིས་རྩ་བ་ལྕེ་བཙད་ཀྱི་རྒྱུད་པ་ཡིན་པས། དེ་ནས་གདུང་རབས་མང་རབས་འོང་པས།
བོད་དུ་བསྟན་པ་ཕྱི་དར་གྱིས་ཐོག་མ། དབུས་གཙང་གི་མི་བཅུ་པོས་མདོ་སྨད་ནས་ཆོས་ཞུས་པས། ལོ་སྟོན་རྡོ་རྗེ་དབང་ཕྱུག་གི་མྱང་སྨད་རྒྱན་གོང་གི་གཙུག་ལག་ཁང་བཞེངས། དེའི་དངོས་སློབ།
མགོ་དམག་གཡུ་འཁྲུངས་གི་བུ་ཆེན། ལྕེ་བཙུན་ཤེར་འབྱུང་གི་ཞ་ལུ་ཝ་མོའི་གཙུག་ལག་ཁང་བཞེངས། ཆོས་སྡེ་བཏབ་རྒྱ་གར་དུ་བྱོན། སྡོམ་པ་བསྐྱར་ནས་བླངས། ཟབ་ཆོས་མང་དུ་ཞུས་སོ། །དེར་རྟིང་ཞ་ལུ་བ་མངའ་ཐང་འབྱོར་སྟོབས་ཇེ་ཆེ་ལ་སོང་ཚུལ་ནི།
ཁྲི་སྐོར་གཞན་རྣམས་ལས་ལྷག་པའི། ཆེ་ཁྱད་རྣམ་པ་ལྔ་བྱ་བ་ཡོད་དེ། དེ་ཡང་། གདུང་རུས་བཙད་པོ་ཡིན་པས་ཆེ། ལས་ཀ་བཀའ་བཞིའི་བྱས་པས་ཆེ། དམ་ཆོས་རྒྱ་གར་མ་ཡིན་པས་ཆེ།
དེ་རྣམས་ནི་གོང་དུ་སྨོས་པ་ལྟར་གདུང་རྒྱུད་སྐུ་ཞང་ཡིན་པས་ཆེ། སྦྱིན་བདག་རྒྱལ་པོ་ཡིན་པས་ཆེ། བྱ་བ་ནི་ཐོག་མར་སྐུ་ཞང་ཡེ་ཤེས་ཀུན་དགའི་ལྕམ་མོ། །མ་ཅིག་མཁའ་འགྲོ་འགྲོ་འབུམ།
འགོ་མགོན་ཕྱག་ནའི་ཁབ་ཏུ་བྱོན་པ་ནས་བཟུང་སྟེ། ཆོས་རྗེ་བླ་མ་སྐུ་མཆེད། བླ་ཆེན་ཀུན་རྒྱལ་བ་ཡབ་སྲས་ལ་སོགས།

དིང་སང་ཡན། གདུང་རྒྱུད་ཁུ་དབོན་པས་སྐུ་ཞང་ན་རིམ་གྱི་བར་ལ། སྐུ་ཉེ་འབྲེལ་བ་ནས། སྡེ་བདག་གཞན་རྣམས་ལས་ཆེས་ལྷག་པར། ས་སྐྱ་པ་དང་འབྲེལ་ཆེའོ། །འགྲོ་འགོན་ཕྱག་ན་ཡབ་ཡུམ་པའི་སྲས། བླ་མ་དྷརྨ་ཕ་ལ་རཀྵི་ཏ་གོང་དུ་བྱོན།
ཧོར་ཨོ་ཇ་དུ་རྒྱལ་པོ་དང་མཇལ་དུས། བོད་དབུས་གཙང་ན་ངེད་ཀྱི་ཞང་པོ་ཞ་ལུ་ཁྲི་དཔོན་བྱ་བ་ཡོད་པ་ལ། ལུང་ལས་ཁ་བཟང་པོ་གནང་དགོས་ཞུས་པས། བླ་མའི་ཞང་པོ་ཡིན་ན་ངེད་ཀྱི་ཡང་ཞང་པོ་ཡིན་དུ་ཆུག་ལ།
ཁྲི་སྐོར་དཔོན་པོ་སྟོང་དཔོན་བྱིངས་པོས་ཕུད་དུ་ཁུར་བ་གྱིས་ཤིག མི་རབས་ཀྱི་བར་ལ་ཁྲི་སྐོར་འཇགས་སུ་ཆུག་གསུངས་པའི་ལུང་གཙང་མ་གནང་བ་དང་། གོང་མ་ཡོན་མཆོད་ཀྱི་སྐུ་རིམ་ལ་དམིགས་ནས།
གསེར་དངུལ་ལས་གྲུབ་པའི་རྟེན་གསུམ་གཙུག་ལག་ཁང་དང་བཅས་པ་བཞེངས་པ་གྱིས་གསུངས་ནས། གསེར་བྲེ་ཆེན་བརྒྱ་དང་། དངུལ་བྲེ་ཆེན་ལྔ་བརྒྱས་མགོ་བྱས་པའི་གནང་སྦྱིན་བཟང་པོ་བསྐུར།
དེའི་ཆ་རྐྱེན་གྱིས་ཞ་ལུ་གསེར་ཁང་དུ་གྲགས་པའི་ལྷ་ཁང་དབུ་རྩེ་ཆེ་ཆུང་ངོ་མཚར་ཅན་མང་དུ་ཐུགས་རྗེ་ཆེན་པོས་བཞེངས། ཚོང་འདུས་འཕྲུལ་པེ་བཞེངས། དེའི་རྟིང་སྐུ་ཞང་ཀུན་དགའ་དོན་གྲུབ་པ་དང་།
སྐུ་ཞང་གྲགས་པ་རིན་ཆེན་པའི་རིང་ལ། རང་བྱོན་འཕགས་པ་སྤྱན་དྲངས། ཞ་ལུ་གནས་ནང་དང་། རི་ཕུག་ཡང་དགོན་བཏབ། ཆོས་དཔོན་ལ། ཆོས་རྗེ་བུ་སྟོན་ཁ་ཆེ་གདན་དྲངས། དེ་པ་ཡབ་སྲས་ལ་སོགས་མཁས་གྲུབ་མང་པོའི་ཞབས་ཏོག་བདག་རྐྱེན་མཛད་པས།
ད་ལྟའི་བར་དུ། ཐུབ་བསྟན་ཉིན་མོ་ལྟར་གསལ་བ་འདི་ལགས་སོ། །སྐུ་ཞང་བྱོན་ཚུལ་མྱང་ཡུལ་ཆགས་ཚུལ་འདི་བྲིས་པས་སྐུ་ཆེན་གྱིས་མཆོག་བསྟན་འཛིན་ཡོན་མཆོད་རྣམས་སྐུ་ཚེ་རིང་ཞིང་།
འགྲོ་ཀུན་རྒྱལ་བའི་སྐུ་གསུམ་མྱུར་དུ་ཐོབ་པའི་རྒྱུར་གྱུར་ཅིག དགེ་ལེགས་འཕེལ་གྱུར་ཅིག། །།

ལྷ་དབང་སྤྲུལ་པ་དཔལ་ལྡན་ཤར་དགའི་བྱུང་ཚུལ་ཡོད། འགྲོ་ཀུན་དགའ་མཛད་དཔལ་ལྡན་ས་སྐྱ་པས། །མཁྱེན་བརྩེའི་ཐུགས་རྗེའི་ནམ་མཁའ་ཡངས་པ་ལས། །ཤར་རིའི་རྩེ་ནས་འོད་སྟོང་འབར་བ་བཞིན། །ཤར་ཕྱོགས་ལྡན་མ་ལས་སྐྱེས་ཤར་དགའ་བ།
།རིགས་བཟང་ཁུངས་བཙུན་ལྷ་དབང་རྣམས་འཕྲུལ་ལྟར། །འགའ་ཞིག་པས་རྒོལ་དཔུང་འཇོམས་དམག་དཔོན་རིན་ཆེན་དང་། །དིང་སང་བསྟན་པའི་སྲོག་ཤིང་ཆོས་རྒྱལ་ཆེན་པོའང་བྱོན། །དེས་ན་བདེ་བས་ཐུབ་བསྟན་གསལ་བྱེད་དང་།
།མཛད་པའི་རྣམ་ཐར་རྒྱལ་མཚན་གྲངས་མང་ཡང་། །ངོ་མཆར་འཕྲིན་ལས་རགས་པ་ཟུར་ཙམ་བྲིས། །དེ་ཡང་དཔལ་ལྡན་ཤར་དགའ་པར་གྲགས་འདི་པའི་བྱོན་ཚུལ་ནི། རིགས་མཐོ་བ། སྒ་ལྡན་ཏྲེ་ཧོ་གསུམ་གྱི་ཡུལ་ཁམས་ལ་དབང་བསྒྱུར་བའི།
ཇོ་བོའི་རིགས་སུ་གྱུར་ཅིང་རུས་བཟང་བ། བོད་མིའུ་དྲུག་གི་ནང་ནས། དམུ་ཚ་ལྷའི་གདུང་རྒྱུད་ཀྱི་ནང་ཚན་ལྡན་མའི་བུ་རྒྱུད་སྟེ། དང་པོ་ཁྲི་སྲོང་ལྡེ་བཙན་གྱིས་དུས་སུ།
ལྡན་མ་རྩེ་མང་ཟེར་བའི། སྒྲ་བསྒྱུར་གྱི་ལོ་ཙཱ་བ་ཆེན་པོ་དང་། ལྡན་མ་བྱང་ཁྲི། བྱང་དམར་ལ་སོགས། མ་སངས་ཀྱིས་སྤྲུལ་པའང་མང་དུ་བྱོན་པར་འདུག ཆོ་འབྲང་བཙུན་པ་ནི།
ལྡན་སྟོད་སྒའི་ཡུལ་དུ། སྒ་ཨ་སྙན་དམ་པ་ཟེར་བའི། འབྱོར་ལྡན་དཀར་ཕྱོགས་ལ་མོས་པ་བྱུང་འདུག་པས། དེ་སྒ་ལྡན་ཏྲེ་བོའི་ས་ཕྱོགས་སུ། ལྷ་ཁང་རྒྱ་ཕིབས་ཁྱུང་མགོ་ཅན་བརྒྱ་རྩ་བརྒྱད། ལྷ་ཁང་དེའི་ནང་དུ་རྟེན་ངོ་མཚར་ཅན་དང་།

བཀའ་འགྱུར་རོ་ཅོག་ཆ་ཚང་མ་རེ་རེ་བཞེངས་པའི་དྲུང་དུ་དཀར་མེ་འཁོར་ཡུགམཆོད་པ་རྣམས་ལྔའི་རྒྱུན་མ་བཅད་པའི་དགེ་རྒྱུན་བཙུགས་པ་ལགས་སོ། །བསྟན་པ་དར་རྒྱས་འཕེལ་བའི་བྱ་བ་ཆེན་མོ་མཛད་འདུག དེའི་དབོན་སྲས་ཀྱིས་རྒྱུད་པ།
ལྡན་མ་དབོན་པོ་བཟང་པོ་རྒྱན་མཚན་མན། ཡབ་སྲས་འཁོར་བཅས་ཀྱིས་དབུས་གཙང་དག་པ་ཞིང་ཁམས། ཁྱད་པར་དཔལ་ལྡན་ས་སྐྱ་བླ་མའི། སྤྱན་སྔར་བྱོན་པར་བཞེད་ནས། ཡར་བཏེགས་བྱོན་པས།
མི་ཤི་བ་ལྷ་རུ་སོང་བའི་ལྡན་མ་དབང་རྒྱལ་ཞེས་པར་གྲགས་པ། ལྷ་བཙན་བཟང་པོ་གཅིག་ཡོད་པ་དེས། རྨི་ལམ་དུ་ལུང་རིམ་པར་བསྟན་པ་བཞིན། གཙང་གཡས་རུའི་རུ་ལག བཅུང་པ་ཡུ་བ་གདོང་། བཞི་དགའ་གསེར་སྡིངས་རྣམས་སུ་རིམ་པས་ཕྱུགས།
གསེར་སྔིངས་སུ་གཞི་ཕབ། སྲས་པོ་དེ་གཞོན་ནུ་ནས་ཀློག་ཡིག་སོགས་ཡོན་ཏན་དང་ལྡན་པས། གྲོང་པ་རྣམས་ཀྱང་། དཔོན་ཡིག་བཟང་པོ་དཔལ་འདིས། རང་རེ་ཐམས་ཅད་ལ་ཕན་ཐོགས་པར་བྱུང་ཟེར་ཅིང་།
གནས་པོ་ཕྱུག་པོ་ཆེན་པོ་ཞིག་ཡོད་པའང་། བུ་ཆུང་ལ་ཞེ་མགུ་ནས། ངའི་བུ་མོ་དང་བཟའ་མི་གྱིས་ཤིག་ཟེར་ནན་གྱིས་བསྐུལ་བས། བུ་མོ་ལྷ་མོ་སྨན་དང་། ཡབ་ཡུམ་དུ་འབྲེལ། ལོ་འགའ་སོང་བ་དང་།
ཕ་རྒན་སྐུ་གཤེགས། དེར་རྟིང་བུ་མོ་ལ་རྨི་ལྟས་བཟང་པོ་བྱུང་ནས། བྱ་ལོ་ལ་སྲས་པོ་ཞིག་འཁྲུངས་པ། མཚན་དཔལ་ལྡན་དར་ཞེས་པར་བཏགས་སོ། །ཡང་ལྷའི་ལུང་བསྟན་ལ། འདི་ནས་ཤར་ལྷོ་ཕྱོགས་ཀྱིས་ལ་རྒྱབ་བའི་ཕ་རོལ་དེར་སོང་ཞིག
དེར་ངའི་འདུག་གནས་ཀྱང་འཆོས་ལ། རྟེན་ཚུགས་བྱ་བ་ཐམས་ཅད་ཀྱང་ཡར་འཕེལ་དུ་འབྱུང་ངོ་ཟེར་བ་བྱུང་ནས། ཡབ་ཡུམ་སྲས་ཀྱིས་ཡར་བྱོན། ཐར་པ་དགོན་སར། ལྕམ་[དཔྱལ་]
སྟོན་ཆོས་འཕགས་ཀྱི་དྲུང་དུ། སྲས་ཕོ་ལ་

དགེ་བསྙེན་ཞུས། བླ་མའི་མཚན་ལས་དྲས་ནས། འཕགས་པ་དཔལ་བཟང་པོ་ཟེར་བའི་མཚན་བཏགས། འཕགས་པའི་མིང་ཅན་མི་རབས་བདུན་གྱི་བར་ལ། བསྟན་ཇུས་མངའ་ཐང་ཡར་འཕེལ་དུ་འབྱུང་བར་འགྱུར་རོ་ཞེས་པའི་བཀའ་གནང་།
དེ་ནས་ལར་རྒན་ལ་བྱོན་སྟེ། བོད་མཁར་སྔོན་མོ་ལུང་དུ་བཞུགས་པའི་ནུབ་མོ། ལྷ་བྱོན་ནས་འདིར་མཁར་གཞིས་ཕོབ། ངའི་ལྷ་རྟེན་ཚུགས་ཟེར་བ་བྱུང་ནས་བཞུགས་པས། ལྷ་ཡུལ་སྔོན་མོ་ལུང་དུ་གྲགས་པ་བྱུང་ངོ་།
།དེའི་སྐབས་སུ། ཡུལ་པ་རྣམས། ས་སྐྱར་འདབ་སྐོར་འབུལ་དུ་འགྲོ་དུས་ཡིག་རིས་དགོས་པས་གྲོགས་ལྡན་ལ། དཔོན་ཡིག་བཟང་པོ་དཔལ་བའི་ཀྱང་། ཐེངས་འགའ་བྱོན་པས། ས་སྐྱ་ནས་ནང་ཆེན་གྱིས་ཡིག་མཁན་ལ་བསྐོངས།
དེ་ནས་ཡུན་རིང་མ་འགྱངས་པར། བླ་མ་བདག་ཉིད་ཆེན་པོ་བཟང་པོ་དཔལ་བའི་དྲུང་དུ། ཡིག་ཚང་པའི་མཐིལ་བཞུགས་ཐོབ། ཐུགས་རྗེས་བཟུང་ནས་མངའ་ཐང་ཡར་འཕེལ་དུ་བྱུང་ཞིང་། མ་ཅིག་ལྷ་མོ་སྨན་ལ།
།སྲས་པོ་འཕགས་པའི་རིན་ཆེན་དང་། མ་སངས་དར་པོ་དང་། སྔོན་མོ་ལུང་དུ་འཁྲུངས་སོ། །སྲས་ཆེ་བ་ལ་ཀློག་ཡིག་མཁས་པར་བསླབས། གཞོན་ནུ་ཉིད་ནས་ས་སྐྱ། བླ་མའི་དྲུང་དུ་སྐྱབས། མ་སངས་ཀྱི་སྤྲུལ་པར་སོང་ནས་གཞན་ལས་འཁྲུངས་བསྐྱེད་ཆེ་ཞིང་།
བྱ་བའི་རྣམ་དབྱེ་ཤིན་ཏུ་མཁས་པ་ཞིག་བྱུང་བས། ཁམས་པ་དགེ་འདུན་རྒྱལ་མཚན་རྣམས། དུང་རེང་གི་ཁ་ནོན་དང་སྔགས་པའི་ཟླ་ལ། ཡི་གེ་ཤེས་པ་ཞིག་ཀྱང་དགོས་པ་བྱུང་བས།
ཁོང་པ་བཏང་། ཁམས་པ་མི་བདུན་པོས་ཐོག་དྲངས་རྒན་པ་གོང་གསུམ་བར་དགར་བྱས་པའི། ཤར་དགའ་བར་གྲགས་པ་དེ་ནས་བྱུང་། ཁམས་པ་རང་བཞུགས་རིན་ལའང་། དུང་རེང་གི་ཁ་ནོན་རབ་ཏུ་བྱུང་ཞིང་།
ཁོང་པ་བོན་ནག་འོད་ཆེན་དུ་སྐུ་

གཤེགས། ཞལ་ཆེམས་བཞག་པ་བཞིན། དཔོན་ཡིག་འཕགས་པ་དཔལ་བ། དཔོན་ཚབ་ཏུ་ཁུར། མདུན་མ་རྩེ་གཅིག་ཏུ་བསྒྲིལ་པའི་ཆད་འགག་བསྡམས། དཔལ་ལྡན་ཤར་དགའ་བའི་བསྟན་པའི་མགོ་སྔོན་མ་དེ་ཉིད་ནས་ཚུགས་པར་བྱེད་དོ།
།གསུམ་དེ་མཚམས་དབུས་གཙང་ཁྲི་སྐོར་དམག་གིས་དུང་རེང་ལ་འགག་སྒུགམཐར་འདེད་བྱེད་པར་བཤམས་པ། ཤར་དུང་རྣམས་རིང་ལྡན་ཟུར་ལ་འཆུར། ཁོས་ཕ་རོལ་ནས་གུར་ཤའི་རི་ཕུག་ལ་འཆུར་དུས། གོང་གསུམ་གྱིས་སྒར་པས་མཐར་འདེད་རྩིས་ལ།
དུང་རེང་དེཔོན་དོན་གྲུབ་དར་གྱི་ལམ་བསྐྲད་ནས། དཔོན་འཕགས་པ་དཔལ་ཁྱོད་བསམ་པ་ཆེ་ན། ངེད་རྣམས་ལ་ཆས་ཁ་སྦྱིན་ནས་ཐོངས། ཟླ་བ་རྟིང་མ་ལ། ངོ་ལྟ་སླེབ་པ་བྱེད་ཟེར་བས།
དེའི་ཕུགས་ཁེབས་ཆེ་བར་འདུག་བསམ་ནས། གཙང་མར་བཏང་བས་ས་སྐྱ་ནས་ཉེས་པ་ལ་ཐུག་པ་ཁད་ཙམ་བྱུང་ནས། བཟང་ཆད་བྱས་ལུགས་ཞུས་པས། ཟླ་དུས་ལ་དོན་གྲུབ་དར་གྱིས་ཤར་དུང་གིས་མི་སྣ་དྲག་བཏུས་ཐམས་ཅད་ཁྲིད།
མི་ཁྱོད་ཀྱིས་བཟང་པོ་བྱས་ཕྱིན། ང་ཡང་བཟང་པོ་བྱེད་པ་ཡིན་ཟེར་ནས། མི་ནོར་ཐམས་ཅད་ངོ་བལྟས། དྲག་པ་རྣམས་ལས་འཛིན་ལ་བཅུག གཞིས་ཆགས་ནས། དུང་རེང་གིས་མི་རྒྱུད། མྱང་སྟོད་ན་ད་ལྟའང་ཡོད་དོ།
།དེར་རྟིང་ཕག་རི་རིན་ཆེན་སྒང་དང་། ལྷོ་སྤ་གྲོ་བན་འཕྲེང་བའི། བློན་པོ་གྲགས་པ་འོད་ཟེར་འཇམ་གྲེངས་སྐུག གཞན་སླུ་རྒོད་ཐམས་ཅད་ཁ་དྲངས་ནས་ལྷོ་དུང་ཐམས་ཅད་བཏུལ། ནག་ཆེ་བ་རྣམས་ཀྱི་མགོ་ལག་རིན་ཆེན་སྒང་གི་མགོན་ཁང་།
ཐེམ་འོག་ན་ཡོད། དེར་རྟིང་བླ་མའི་བཀའ་བཞིན། ཕག་རི་རྣམ་རྒྱལ་གྱི་རྫོང་བརྩིགས། ལྷོ་དུང་གིས་ས་ཆད་ཐམས་ཅད་འོག་ཏུ་བཅུགལས་སྒོ་ཆེ་ཆུང་རྣམས་བཙུགས།
རྫོང་དཔོན་སྔོན་མ་ལ་གཅུང་པོ་འཕགས་རིན་པ་

བསྐོས། དེ་ལྟར་ཤར་དུང་། ལྷོ་དུང་། རིམ་པར་ཐུལ་བས་དཔོན་ཇུས་དང་། རང་དོན་གྲུབ་པ་ཤིན་ཏུ་ཆེ་བར་བྱུང་། དེ་ལྟར་ས་སྐྱ་ནང་ཆེན་གྱིས་གོ་སར་ཡང་ལོ་འགའ་བཞུགས་ཤིང་། མི་རྩག་པ་སག་ཤི་དར་ར་ཁ་ཆེ།
ཏི་ཤྲི་ཀུན་རྒྱལ་བས་ཕྱག་ཕྱིར་གོང་དུ་བརྫངས། ཧོར་རྒྱལ་པོ་ཐོ་གན་ཐི་མུར་ལ་ཞུས་ནས་སི་ཏུའི་མཚན་དང་། ཐམ་རྟགས་འཇའ་ས་བླངས། ཤམ་པོ་རྩེ་དགུའི་ལྡན་ལ། ལྷ་ཁང་དང་བདེ་ཡངས་ཆེན་མོ་བཞེངས། ཆོས་སྡེ་བཏབ་རྫོང་རྩེ་ཆེན་ཟེར་བར་མིང་བཏགས།
རྒྱལ་མཁར་གྱིས་རི་བསྲུང་བའི། རྩེ་ཁང་དང་། ལྕང་ར། བརྒྱ་གྲོང་གིས་ས་མཁར་བརྩིགས། དེར་རྟིང་ཕག་མོ་གྲུ་པ་སི་ཏུ་བྱང་རྒྱལ་བ་དང་། ཐུགས་ཉེ་འབྲེལ་ཟབ་པོ་ཡོད་པས།
སྣེ་གདོང་དུ་བྱོན་ཟེར་བ་བྱུང་བ་ལ། ཐུགས་བཀལ་ནས་བྱོན་པས། སི་ཏུ་པ་གྲོངས་པ་དང་ཐུག བྲོས་པ་རྣམས་ཀྱིས། བྲ་ཕྱི་ཚོང་འདུས་སུ་བཟང་བཙོན་ལ་སྐོང་དུས་སུ་ཕྱག་ཕྱི་བ། དགེ་སློང་ཤཱཀ་བཟང་དང་།
ཨ་པོ་བཀྲ་ཧོར། ཡར་ཀླུངས་དགེ་བསྙེན་ལ་སོགས། དཔོན་ཞེན་ཅན་རྣམས་ཀྱི་སེམས་ཁུར་བྱས་པས། གཙང་མར་ཐོན། ཡར་བྱོན། གནས་རྙིང་དུ་བཞུགས། རྩེ་ཆེན་ལྕང་ར། རྒྱ་གྲོང་ནང་ན་ཕག་རིན་པ་སྐུ་མཆེད་བཞུགས་པ་ལ།
སྣེ་གདོང་ནས་ནག་པོ་ཚུལ་བཟང་དང་། པག་ཤི་དཀོན་མཆོག་སྐྱབས། མདའ་ཕོག་ནས་འདས་པས། དམག་དཔུང་བྲོས་ཐབས་ལ་ཕྱིར་ལོག་དགོས་བྱུང་ནས། ཤར་དགའ་བའི་བསྟན་ཇུས་ཀྱི་གཞི་གཅིག་དེ་ནས་ཚུགས་པར་བྱེད་དོ།
།ཏའི་སི་ཏུ་འཕགས་པ་དཔལ་བཟང་པོའི་སྲས་ཆེ་བ། ནང་ཆེན་ཀུན་དགའ་འཕགས་པས་ཡོང་། རྒྱལ་མཁར་རྩེ་རྫོང་དང་། འདུག་ཆུང་གི་ས་མཁར་བཞེངས། སྟག་རྩེ་རྫོང་ཕག་མོ་གྲུ་པའི་ལག་ནས་བླངས།
ས་སྐྱ་ནང་ཆེན་གྱིས་ཁོག་པར་ཞུགས་ནས། སྡེ་སྲིད་ཆེན་

པོའི་བསྟན་ཇུས་ཡར་འཕེལ་གྱིས་མཛད་འཕྲིན་རྒྱ་ཆེ་བར་མཛད། གཅུང་པོ་ཏའི་སི་ཏུ་བསོད་ནམས་དཔལ་བས། རྫོང་རྩེ་ཆེན་བཟུང་། ཕྱི་ནང་དུ། དགྲ་ཟུན་གྱི་བླང་དོར། སྡེ་གཟར་ཅི་རིགས་པ་དགོས་པ་བྱུང་ནའང་།
མ་སངས་ཀྱི་སྤྲུལ་པ། ཐབས་ལ་མཁས་པའི་སྐྱེས་བུ་དཔའ་མཛངས་འཇོམས་འདུག་པས། མཐར་ཐུག་དགྲ་གཉེན་བླང་དོར་མ་ནོར་པའི་འདུལ་སྦྱོངས། ས་སྐྱ་པའི་ཞབས་ཏོག སྤྱི་ཇུས་སུ་ཆེ་བ་དང་། མ་ལས་བུ་དགའ་བའི་རྫོང་བཞི།
ཤབ་སེང་གེ་རྩེ། སྡེ་ཆེན་རྩེ། འཇད། བོ་དོང་ལ་སོགས་པའི་མངའ་ཞབས་གསར་འཕེལ་རིམ་པར་ཆོད་ཅིང་། རྒྱའི་ཏའི་མིང་རྒྱལ་པོས། ཏུ་སིའི་མཚན། དངུལ་དམ་ལུང་བཟང་པོ་དང་བཅས་པ་གནང་ནས།
དཔལ་ལྡན་ས་སྐྱ་པས་ཐོག་དྲངས། གཙང་སྲིད་སྤྱི་དགོས་ཀྱིས་བསྟན་པའི་སྲོག་ཤིང་ལྟ་བུར་བཞུགས་པ་འདི་ལགས་སོ། །དེའི་སྲས་ཆེ་བ་དཔོན་པོ་རྒྱ་མཚོ་པ། སྐུ་ན་གཞོན་རབ་ལ་སྐུ་གཤེགས། གཅུང་པོ་དབོན་པོ་རིན་ཆེན་འཕགས་པ་ལ།
ཏའི་མིང་རྒྱལ་པོས། སུ་སིའི་ལས་ཀ་གནང་ཞིང་། སྡེ་སྲིད་འཛིན་སྐྱོང་གིས་ཕྲ་རགས་ཐམས་ཅད་ཡབ་ལས་མི་ཞན་པ་བྱུང་བའི། སྙན་གྲགས་ཡར་འཕེལ་དུ་བཞུགས་སོ། །འཕགས་པ་རིན་པོ་ཆེའི་སྲས་ཆེ་བ།
རྩེ་ཆེན་ཆོས་རྗེ་པ་མདོ་རྒྱུད་ཀྱིས་དགོངས་པ་རྣམས་ཐུགས་སུ་ཆུད་སྟེ།རྣལ་འབྱོར་གྱིས་དབང་ཕྱུག་ཆེན་པོ་དེ་ཉིད་ཀྱིས་འགྲོ་བའི་འདྲེན་པ་ལ་སྐུ་བརྟན་པར་བཞུགས་སོ། །དེའི་གཅུང་པོ་རྒྱལ་ཆེན་པ།
ཡང་དཔོན་པོ་ཤཱཀྱ་དཔལ་བ་དང་། ཆེན་པོ་དབང་རྒྱལ་བས། ས་སྐྱ་ནང་ཆེན་བཟུང་། ནང་ལྟར་གྱིས་མཐུན་སྦྱོར་མཛད་པ་དང་། མི་མཐུན་ཕྱོགས་རྣམས་ཀྱིས་སྤྱི་ཐོགས་སུ། རི་བོ་ལྟར་བརྗིད་པ་ཞིག་བྱོན་པར་གདའོ།
།ཡང་མ་སངས་དར་པོའི་སྲས། ཨ་ཆེན་བཟང་པོ་

དཔལ་བ་ཡིན་ཅིང་། དེའི་སྲས་དཔོན་རིན་ཆེན་རྒྱན་མཚན་དཔལ་བ་དང་། ནོར་བུ་འཕགས་པ་ཡིན་ནོ། །ནང་ཆེན་ཀུན་དགའ་འཕགས་པའི་སྲས། མཆེད་གསུམ་གྱི་ཆེ་བ། རབ་བརྟན་ཀུན་བཟང་འཕགས་པ་མྱང་སྟོད་རྒྱ་གྲོང་དུ།
མ་གཅིག་བཟང་མོ་དཔལ་བ་ལ། ས་མོ་སྦྲུལ་ལོ་འབྱུང་བ་ལྔ་ལྡན་གྱི་ཐོག་ཏུ་སྐུ་འཁྲུངས་འདི་ཉིད་ནི་ངེས་པར་བྱང་ཆུབ་སེམས་དཔའི་སྤྲུལ་པ་སྟེ། རྣམ་པར་དཀར་བའི་མཛད་འཕྲིན་རྒྱ་ཆེ་ལུགས་ནི་བརྗོད་པར་མི་ནུས་ཀྱིས།
ངོ་མཚར་བའི་རྣམ་ཐར་རགས་པ་ཙམ་ཞིག ཁྲིམས་གཉིས་ཀྱི་སྒོ་ནས་བསྟན་པར་བྱ་བ་ནི། དང་པོར་སྐུ་གཞོན་ནུའི་དུས་སུ་ཞི་དུལ་དང་ལྡན་པ་སོགས། ཆོས་མཐུན་གྱིས་ཡོན་ཏན་དུ་མས་མཛེས་ཤིང་།
དགུང་ལོ་བཅུ་གསུམ་བཅུ་བཞི་ནས། སེམས་དཔའ་པ་ཆེན་པོ་ཆོས་ཀྱི་རིན་ཆེན་གྱི་ཞབས་རྡུལ་སྤྱི་བོར་བླངས། རྗེས་སུ་བཟུང་། ཉི་ཤུ་བ་ལ་ཡབ་མེས་ཁུ་དབོན་པས་ཐུགས་དགོངས་རྫོགས་ཕྱིར་སྒྲུབ་མཆོད་ཆེན་མོའི་གཞི་བཙུགས།
ཉི་ཤུ་རྩ་བཞི་པ་ལ་ཡབ་དང་ཡུམ་གྱིས་སྐུ་དྲིན་བསབ་པའི་ཕྱིར། སྒྲུབ་མཆོད་ཡུན་རིང་དང་གཞི་རྟེན་བཟང་པོ་བཙུགས། ཉི་ཤུ་རྩ་ལྔ་པ་ལ་མཁྱེན་རབ་ཀྱིས་མངའ་བདག་དགེ་ལེགས་དཔལ་བས་ཐོག་དྲངས།
ལུང་རིགས་སྨྲ་བ་བརྒྱ་ཕྲག་བཞི་ལྷག་འདུ་བའི་ལྕང་ར་ཆོས་ཀྱིས་གཞི་བཏིང་། ཉི་ཤུ་རྩ་དྲུག་པ་ལ། མྱང་ཆུ་ལ་ཟམ་ཆེན་བཀག་ཆེ་དང་བཅས་པ་བཞེངས། སུམ་ཅུ་པ་ལ་གོས་སྐུ་ཆེན་མོ་སྟོན་པའི་སྐུ་ཁྲུ་བརྒྱད་ཅུ་པ་དང་།
དེར་རྟིང་གསེར་འཕན་ཆེན་མོའི་དབུས་ན། བྱམས་པའི་སྐུ་ཁྲུ་བཞི་བཅུ་པ་དང་། གཞན་ཡང་གོས་དར་ལ་ཁྲུ་བདུན་ཅུ་རེ་ཡོད་པའི་འཕན་བརྒྱད་རྣམས་བཞེངས། རྡོ་རྗེ་གདན་གྱིས་མཁན་པོ།
མ་ཧཱ་སོ་མ་སོགས་རྒྱ་གར་གྱི་པཎྜི་ཏ་དུ་མ་སྤྱན་དྲངས། བདག་རྐྱེན་བཟང་པོ་མཛད། དེར་རྟིང་ཡང་བསྟན་

པའི་བདག་པོ་དེ་ཉིད་ཀྱིས་ཐུགས་ལ། སེམས་ཅན་གྱིས་བདེ་སྐྱིད་སངས་རྒྱས་ཀྱིས་བསྟན་པ་ལ་རག་ལས། བསྟན་པའི་གསལ་བྱེད། ལུང་རྟོགས་ཐོས་བསམ་ལ་རག་ལས་འདུག་པས། བསྟན་པ་དར་ཞིང་ཡུན་རིང་དུ་གནས་པར་བྱ་བའི་ཕྱིར་དང་།
དགེ་འདུན་འདུ་བའི་གཙུག་ལག་ཁང་དང་བཅས་པ་ཞིག་ཀྱང་བཞེངས་དགོས་དགོངས་པ་བྱུང་ནས། ཐུབ་པ་མྱ་ངན་ལས་འདས་ནས་ལོ་སུམ་སྟོང་ལྔ་བརྒྱ་ལྔ་བཅུ་རྩ་གསུམ་སོང་བའི། ས་ཕོ་ཁྱི་ལོ་ལ་མངའ་བདག་དཔལ་ཁྲི་བཙན་གྱི་ཕོ་བྲང་རྒྱ་གར་རྩེའི་ཉེ་འཁོར་ལ་སོགས་སུ།
ཆོས་གྲྭ་ཆེན་མོ་དཔལ་འཁོར་བདེ་ཆེན།གཙུག་ལག་ཁང་དང་བཅས་པའི་འགྲམ་བཏིང་། ལུང་རིགས་སྨྲ་བ་བརྒྱ་ཕྲག་བཅུ་དང་། རིམ་གཉིས་ཟབ་མོ་ལ་བརྩོན་པ་བརྒྱ་ཕྲག་ལྔ་ཙམ།
རྩེ་གཅིག་སྒྲུབ་པ་ལ་བརྩོན་པ་བརྒྱ་ཕྲག་ལ་སོགས། དགེ་འདུན་འདུ་བའི་སྡེ་བཙུགས་དགེ་བ་བཅུའི་ཁྲིམས་བཅས། གཙང་ཁང་ཀ་ཆེན་བགྱོད། རྣམ་པར་སྒོ་གསུམ། ཁྱམས་ཀ་བ་བཞི་ཅུ་ཞེ་བརྒྱད་ཀྱིས།
ཡོངས་སུ་ཀ་བ་ལྔ་བཅུ་ཁྱོན། གསེ་འཕྲུ་ཁྲུ་ཉི་ཤུ་ལྔ་པ། རྟེན་གྱི་གཙོ་བོར་རྡོ་རྗེ་གདན་གྱི་མཧཱ་བོ་དྷིའི་སྐུ་ཚད་དང་མཉམ་པའི་བྱང་ཆུབ་ཆེན་པོའི་སྐུའི་ཐོག་དྲངས།
སྟེང་འོག་གི་ལྷ་ཁང་ཐམས་ཅད་ནས་གསེར་སྐུ། ལྡེར་སྐུ་གཞལ་ཡས་ཁང་བློས་བསླངས་ལ་སོགས་བྲིས་ལེགས་པ་ངོ་མཚར་ཅན་གྱིས་ཡོངས་སུ་གང་བར་བཞུགས་ཅིང་། རྟེན་གཙོའི་སྤྱན་སྔ་ན། གསེར་ཀོང་། དངུལ་ཀོང་།
མཎྜལ་ཆེན་མོས་ཐོག་དྲངས། ལྷ་ཁང་སྤྱིར་དགོས་ཀུན་ན། མར་མེ་འཁོར་ཡུག་དང་། མཆོད་པའི་རྒྱུན་ཕུན་སུམ་ཚོགས་པ་བཙུགས། དགུང་ལོ་སོ་བདུན་པ་ལ་ལྕགས་རི་ཆེན་མོ། ལྕོག་ཉི་ཤུ་སྒོ་ཆེན་བརྒྱད། ཕྱི་ལྗོན་ཤིང་གིས་ར་བས་བསྐོར་བ་དང་བཅས་པ་བཞེངས།
སོ་དགུ་པ་ལ་སྐུ་འབུམ་ཆེན་པོ་བཀྲ་ཤིས་སྒོ་མང་ཀྱི་

འགྲམ་བཏིང་ནས། ཡུན་མ་འགྱངས་པར་ཞབས་སུ་ཆུག དེ་རྟིང་བྱམས་ཆེན་གྱིས་གོས་སྐུ་ཁྲུ་བརྒྱད་ཅུ་པ་ཞིག་བཞེངས། རིན་པོ་ཆེའི་བཀའ་འགྱུར། བསྟན་འགྱུར་བཞེངས་ཤིང་བསྐོར་བ་དང་། གཟུང་སྔགས་མང་པོའི་བཟླས་བརྗོད་རྒྱུན་པ་བཙུགས།
ཕུ་རུ་སྒྲུབ་པ་པོ་བརྒྱ་རྩ་བརྒྱད་བཞུགས་པའི། རི་ཁྲོད་དགའ་ལྡན་གྱིས་འགྲམ་བཏིང་། འདི་ལྟར་བཤད་གྲྭ་སྒོམ་གྲྭ་འཛུགས་པ། རྟེན་ལྷ་ཁང་བཞེངས་པ།བོད་འབྲོག་དགེ་རྒྱུན་ལ་སྦྱོར་བ།
མངའ་ཞབས་ལ་ཁྲལ་འཆག་སྟེར་བ་སོགས། དཀར་ཕྱོགས་ཀྱི་མཛད་འཕྲིན་ཁོ་ན་གཙོ་བོར་འདོན་ཅིང་། ཕུན་སུམ་ཚོགས་པ་ཆེན་པོ་བཅོ་བརྒྱད་དང་། ཉེ་བའི་ཕུན་ཚོགས་བཅོ་བརྒྱད་དང་ལྡན་པས། སེམས་ཅན་ཐམས་ཅད་བདེ་བའི་ལམ་ལ་བཀོད་དོ།
།མི་དབང་དེའི་རྣམ་ཐར་ཐུགས་རྒྱུད་ལ། །འཁྲུངས་པའི་དགེ་ལས་བྱེད་དང་བྱེད་འགྱུར་དང་། །འགྲོ་ལ་ཕན་བདེའི་སྒྲུབ་པ་འདི་ལྟས་ན། །བྱམས་མགོན་སྤྲུལ་པ་ཡིན་པར་ཀུན་གྱི་བསྔགས།
།ཞེས་པ་རྣམས་ཆོས་ཁྲིམས་དར་བར་མཛད་པའི་རྣམ་ཐར་ཟུར་ཙམ་བཀོད་པའོ། །རྒྱལ་ཁྲིམས་བདེ་བས་བསྐྱངས་ཚུལ་ནི། གཞོན་ནུ་ཉིད་ནས་རྩ་བའི་དཔོན་ཡང་། འཁོན་གྱིས་གདུང་རྒྱུད་རིན་ཆེན་རྣམས་ཀྱི་ཞབས་ལ་གཏུགས།
ཡབ་ཁུ་བོ་བགྲེས་རིམ་རྣམས་གཙུག་ཏུ་ཁུར། བཏིང་འཇགས་ཐོན། རྒྱ་ཏ་མིང་རྒྱལ་པོས་ཏའི་སི་ཏུའི་མཚན་དང་། དངུལ་དམ་ལུང་གནང་སྦྱིན་དང་བཅས་པ་གནང་། སྟག་ཚང་རྫོང་པ་དང་།
དཔོན་བློན་སྔར་ལས་ཀྱང་ཉེ་བར་འབྲེལ་ནས། མི་དབང་ནམ་མཁའ་ལ་སོགས་པའི་ཐུགས་སྲས་སུ་གྱུར་ཅིང་། ལྟེ་རྩེ་རྫོང་གིས་གཉེར་ལས་བཟུང་ནས། ཞབས་ཏོག་ཚུལ་བཞིན་དུ་བསྒྲུབས། བཞི་ཐོག་གདུང་རྒྱུད་པས།
སྐུ་ཕྲ་མོ་ནས། མངའ་ཞབས་བྱིན་དགེ་བ་ལ་བསྐུལ་ཅིང་། ཀུན་གྱིས་ཆོས་རྒྱལ་ཆེན་

མོར་མཚན་གསོལ། དཔུང་མི་ལག་ཏུ་ཟས་ནོར་གདངས་ནས། ངལ་དུབ་དང་ཕངས་པ་མེད་པའི་ཕན་ཆ་མཛད་པའི། སྲིད་རྟོགས་ཡར་འཕེལ་དུ་གྱུར། མི་མཐུན་ཕྱོགས་པའི་ཐད་དུ་དཔའ་དཔུང་འཇོམས་པའི་ང་རྒྱལ་གྱིས། ཡར་མར་གང་དུ་སུ་དང་ཐུག་ཀྱང་།
ཇུས་ཀྱིས་རྒྱལ་ཁ་ལོན་ཅིང་། ནོར་བུ་ཁྱུང་རྩེ་དང་། གཡུལ་རྒྱལ་སྟག་རྩེ། སྟོད་དུ་ལྡན་དཀར་རྫོང་། སྨད་དུ་ཡར་འབྲོག་སྟག་ལུང་། ལྷོ་བྲག་སྐོར་ལ་སོགས། རྫོང་བཞིའི།
མངའ་ཞབས་གསར་དུ་ཆོད་པ་མང་ཞིང་། ཁྲི་སྐོར་བརྟན་ལྷིང་གཙོ་བོར་སྟོན་པས། ཆེན་པོ་དགྲ་ལ་བྱམས་བྱས་ནས། །ཐ་མར་དགྲ་བོ་དབང་དུ་སྡུད། །མང་པོས་བཀུར་བས་ཀུན་བསྐྱངས་པས། །ཀུན་གྱིས་རྒྱལ་པོ་དབང་བསྐུར་རོ།
།ཞེས་གསུངས་པ་ལྟར། སྲིད་མི་གཅིག་པ་རྣམས་ཀྱང་སྲིད་ལ་མཐུན་པར་བྱེད་དོ། །འདིར་སྡེ་སྲིད་འཛིན་པའི་གོ་ས། མཐོན་པོར་ཕེབས་ནས། མངའ་ཞབས་སྔར་ཡོད་རྣམས། བོ་ཟགས་མེད་པའི་སྟེང་དུ།
རྩ་སྲིད་བྱིན་པོའི་གཙོ་བོར་གྱུར་ཅིང་། གདན་ས་ཆེན་པོ་དང་། དཔལ་ལྡན་ལྷ་རྩེ། མདོགམུས། ཆུ་འདུས་མན། གོང་དཀར། འཕྱོངས་རྒྱས་སྟག་རྩེ་ཡན། འབྲེལ་ཆགས་སུ་ཟིན་ནའང་། བྱང་ཕྱོགས་ཀྱི་སྲིད་པོ་རྣམས་ཀྱང་།
དེའི་བཀའ་ལུང་དང་དུ་ལེན་ཅིང་། དེ་དག་ཐམས་ཅད་ཀྱི་རྒྱལ་ཁྲིམས་བདག་པོ། མཐུ་སྟོབས་དང་ལྡན་པར་གྱུར་པས་ན། སྐུ་ལྔའི་གཟི་འོད་གསུང་གིས་ང་རོ་དང་། ཐུགས་ཀྱིས་སྟོབས་ཀྱི་རྒྱལ་ཁྲིམས་གནོན་པ་དང་།
ཕྱག་དོར་གྱི་སྤྲུལ་པ་ཡིན་ཞེས་ཚིག་དོན་མཐུན་པར་གྲགས། བར་པ་ནང་ཆེན་རབ་འབྱོར་འཕགས་པས། ས་སྐྱ་ནང་སོར་ཕེབས་ནས་ཏི་ཤྲི་ཆེན་པོ་ཆོས་རྒྱལ་ཐེག་ཆེན་ཆོས་རྒྱལ་གྱི་ཐོག་དྲངས་པའི།
གདུང་རྒྱུད་ཁུ་དབོན་པའི་ཞབས་ཏོག་དང་། སྡེ་སྲིད་ཀྱིས་འཛིན་སྐྱོང་རྣམས་ཀྱང་། གཅེན་གྱིས་

དགོངས་པ་དང་མཐུན་པའི། རང་ཕྱོགས་ལ་བྱང་སེམས་དང་ལྡན་ཞིང་། གཞན་ཕྱོགས་སུ་ནོན་ཤིན་ཏུ་ཆེ་ཞེས་ཕྱི་ནང་ཀུན་ཏུ་བསྟོད་ཅིང་སྨོན་པའི་གནས་སུ་གྱུར་ཏོ། །གཅུང་པོ་དམག་དཔོན་བཀྲ་ཤིས་འཕགས་པ་ནི་སྐུ་གཞོན་ནུ་ཉིད་ནས།
ཡབ་མེས་གོང་མ་རྣམས་ཀྱི་མཛད་སྲོལ་དང་མཐུན་པར། དགྲ་རི་དྭགས་ཀྱི་ཕྱོགས་ལ་ཞལ་བསྟན་པ་ཙམ་གྱིས། ཕ་རོལ་ཕམ་པར་ནུས་ཀྱིས། ཇུས་དང་དགྲ་ཐབས་ལ་ཤིན་ཏུ་ཕན་པས། དུས་ཀུན་ཏུ་གཡུལ་ལས་རྒྱལ་བ་ཁོ་ན་བྱུང་བས་ན།
དམག་དཔོན་རིན་ཆེན་དང་ཆོས་མཚུངས་ལ། དེའི་དོན་གྱི་གནད་གང་ཆེའི་རྫོང་ས་བཟུང་དུ་བཞུགས་པས། མངའ་ཞབས་ཡར་འཕེལ་དུ་ཆོད་པ། ཀུན་གྱི་མཐུན་སྣང་དུ་གྲུབ་པ་འདིས།
མི་དབང་སྐུ་མཆེད་དེ་རྣམས་ཀྱི་དབོན་སྲས། དྲུང་བཀྲ་ཤིས་རབ་བསྟན་འཕགས་པ། དཔལ་བཟང་པོ་དེ་ཉིད་ཀྱང་། ཆོས་འབྲངས་ཁུངས་ནས་བྱུང་བ་ཡིས། རྗེ་བཙུན་གྱི་ཡོན་ཏན་ཐམས་ཅད་ཚང་བས། ཆོས་རྒྱལ་ཆེན་པོའི་ཞལ་ནས།
འདི་ནི་སྡེ་སྲིད་ཀྱིས་བསྟན་པ་འཛིན་པའི་སྐྱེས་བུ་དམ་པར་འགྱུར་རོ་གསུངས་ཤིང་། མཛད་འཕྲིན་མཐོང་ཐོས་ཀྱི་སྐྱེ་བོ་ཐམས་ཅད་ཀྱང་མགྲིན་གཅིག་ཏུ་བསྟོད་ཅིང་། སྙན་གྲགས་བརྗོད་ཅིང་སྐུ་བརྟན་པར་བཞུགས་པ་ལགས་སོ།
།ཆོས་རྒྱལ་སྐུ་མཆེད་ཡབ་སྲས་མངའ་ཐང་དང་། །བློན་པོ་སྡེ་ཇུས་ཁུར་གྱིས་མི་ངལ་ཞིང་། །ཞི་དྲག་ཐབས་ལམ་བློ་གྲོས་བང་མཛོད་རྒྱས། །སྡག་བསྔལ་ནད་གསོལ་སྨན་པའི་རྒྱལ་པོ་དང་།
།ཤེས་རབ་སྤྱན་ལྡན་འཇམ་དབྱངས་དཔོན་བཙུན་དང་། །སྡེ་ཇུས་བྱ་བ་མཁས་པ་སངས་རྒྱས་གསུམ། །འདི་འདྲའི་བློན་རྗེ་ན་རིམ་བསྣན་པ་ཡིས། །སྡེ་པ་སུ་ལང་འདུག་པ་མཐོང་མ་མྱོང་། །རྗེ་བློན་ཤས་ཆེ་སྡེ་

ཇུས་བྱུང་བ་རྣམས། །ཤེས་ལ་འཆོལ་དང་བཅོལ་བས་བྱེད་པ་སྟེ། །ཀུན་ལ་དཀོན་ཀྱང་འདི་ན་འཛོམས་པ་འདི། །བྱང་སེམས་སྤྲུལ་པ་འདི་ཡི་སྡེ་བར་གོ །འདི་ལ་སྨོན་རྣམས་འདི་འདྲ་མཛད་པར་རིགས། །སླར་ཡང་རྗེ་དཔོན་སྐུ་ཚེ་བརྟན་པ་དང་།
།ཞལ་ངོ་འཕེལ་ཞིང་མངའ་ཐང་རྒྱས་པ་དང་། །ཆབ་སྲིད་དར་ཞིང་རྒྱས་པར་ཤོག། །། དགེའོ།། །།

མ་སངས་སྤྲུལ་པ་སྟག་སྣ་རྫོང་པའི་བྱུང་ཚུལ་ལོ། ། འགྲོ་བའི་གཙུག་རྒྱན་དཔལ་ལྡན་ས་སྐྱ་པས། །ཆོལ་ཁ་གསུར་ལ་ཁ་ལོ་བསྒྱུར་པའི་དུས། །དེ་ཡི་འཕྲིན་ལས་སྒྲུབ་པའི་དཔོན་ཆེན་དང་། །སློབ་དཔོན་དགེ་བཤེས་བློན་རྗེ་རིམ་པ་རྣམས།
།མཁས་པ་མཆོག་སྟོབས་གྲངས་ལས་འདས་མོད་ཀྱིས། །ཐོག་མར་ཡུས་པོ་ཆེ་བའི་མི་གསུམ་པོ། །གྲོམ་པའི་ས་སྐྱ་དཔོན་རྗེ་ཤཱཀ་བཟང་དང་། །ཤར་སྨད་ཙོང་ཁའི་དགེ་བཤེས་རིན་བརྩོན་དང་།
།མདོ་སྟོད་གོ་འཇོའི་ཧོར་ཆེན་དོན་ཚུལ་ཡིན། །དེ་གསུམ་ནང་ནས་རིགས་མཐོ་བློ་གསལ་བ། །དགེ་བཤེས་ཆེན་པོ་ནས་བརྒྱུད་དིང་སང་བར། །བླ་མའི་ཞབས་ཏོག་དབུས་གཙང་བྱ་བ་དང་། །མི་མཐུན་དཔུང་འཇོམས་མ་སངས་བཀའ་བབས་ཞེས།
།སྙན་པའི་གྲགས་པས་ཕྱོགས་བཅུ་ཀུན་ཁྱབ་པ། །བློན་ཆེན་འདི་པའི་བྱོན་ཚུལ་འདི་ལྟར་རོ། །དེ་ཡང་འདི་ལྟར་ཐོས་ཏེ། སྔོན་བོད་དུ་ཆོས་སྐྱོང་རྒྱལ་པོ་ཁྲི་སྲོང་ལྡེ་བཙན་དང་།
དེའི་སྲས་བཞི་པ། ཁྲི་ལྡེ་སྲོང་བཙན་རྒྱལ་པོའི་སྐུ་རིང་ལ། མཐའི་དམག་འགོག་པའི་བོད་ཡུལ་གྱི་ཕྱོགས་བཞིར། སྒོ་སྲུང་བསྐོས། ཁྱད་པར་བོད་དམག་ཁྲི་ཁྲག་མང་པོ་ཁྱེར་ནས། བྷ་ཏ་ཧོར་གྱི་སྒོམ་གྲྭ་བཅོམ།
གཡུལ་རྒྱལ། གནང་བཅད་ནས་ཕྱིར་བྱོན་དུས། དེ་ཕྱོགས་ཀྱི་སྒོ་སྲུང་ལ། བོད་དམག་གསེབ་ནས་སྐྱེན་བཏུས་པའི་དཔའ་བོ་མི་དགུ་དམག་བརྒྱ་ཕྲག་དགུ་དང་བཅས་པ་ཧོར་བོད་ཀྱི་སོ་མཚམས་སུ་བཞག
དེ་དུས་ཁོང་རྣམས་ཀྱི། ངེད་རྣམས་ཇི་ཙམ་ལ་ལོག་

རྒྱུ་ཡིན་ཞུས་པས། རྒྱལ་པོའི་ལུང་གི ངེད་ཀྱི་བཀའ་མ་བྱུང་བར་ལ་ལོག་རྒྱུ་མེད་གསུངས་པས། དེ་ཕྱིན་པས་དཔའ་བོ་མི་དགུའི་རུས་ལིང་བཀའ་མ་ལོག་ཟེར་བར་ཆགས་ཏེ། དེར་ཡུན་རིང་བས། བཀའ་མ་ལོག་གི་བོད་འབྲོག་སྡེ་ཚན་མང་པོ་ཡོད།
སེ་ཆེན་རྒྱལ་པོའི་བློན་ཆེན་སང་གྷ་ཆིང་སང་ཟེར་བ་དེའང་། རུས་བཀའ་མ་ལོག་ཚང་ཡིན་ཟེར་བ་འདུག དེ་རྣམས་ཀྱི་ཆད་རྒྱུད་ལས་ཆད་པ། ཤར་ཙོང་ཁ་མཚོ་སྔོན་གྱི་མཐིལ་ན།
སྐད་གསར་བ་བྱ་བ་དང་། བྱ་རོང་བ་བཅུ་དགུ་མེར་བྱ་བ་དང་། ཡུལ་ཁམས་ཆེན་པོ་གསུམ་གྱི་བདག་པོ་ཡང་ཟངས་རིང་མོའི་སྲས་ཆེ་བ། སྐྱ་མིང་དབོན་པོ་རིན་ཆེན་རྒྱལ་མཚན་ཞེས་པ། བློ་གསལ་ཞིང་སྐྱེ་མཆེད་དྭངས་པ་ཞིག་བྱུང་བ།
དེ་ཉིད་གཞོན་ནུ་ནས་དཀར་པོའི་ཕྱོགས་ལ་མོས་པ་ཞིག་ཡོད་པས། ཡུལ་ཁམས་རྣམས་མཆེད་ཟླ་ཀུན་འཛིན་དུ་བཅུག་ནས། གཙང་ས་སྐྱ་བླ་མའི་སྙན་གྲགས་ཚོར། མོས་གུས་བཅུག་ཏེ། ཞབས་ལ་གཏུག་པར་འདོད་ནས་ཡར་བྱོན་ཏེ།
མདོ་སྟོད་ཀྱི་ཧོར་ཆེན་སྟོན་ཚུལ་ཡང་། ཆོས་དོན་དུ་གཉེར་བ་ལ། སྔོན་ལ་འབྲི་གུང་དུ་བྱོན། དེར་མ་བསྟེན། ས་སྐྱར་ཆས་པ་དང་། ཁོང་རྣམ་གཉིས་གྱ་བ་ལུང་པར་མཇལ། མདོ་སྟོད་སྨད་ཀྱི་ཕྱོགས་སྲིད་དང་།
སྐུ་ཚེ་སྔོན་མའི་འབྲེལ་ཤུགས་ཀྱིས། སྤུན་ཕུ་ནུ་ལྟར་ཐུགས་ཤིན་ཏུ་མཐུན་པར་བྱུང་ནས། དེའི་དབྱར་གྱ་བ་འབྲོང་ངུ་དགོན་པར་བསྡད། སྟོན་དེ་འགྲོ་བའི་མགོན་པོ་ཆོས་རྒྱལ་འཕགས་པ་གོང་ནས་ཡར་ཕེབས་དུས།
འབྲོང་ངུ་དགོན་པ་བས་གདན་དྲངས། བསྙེན་བཀུར་ཞུས། དེ་ཐོག་ཏུ་ཁོང་རྣམ་གཉིས་པས་ཀྱང་མཇལ། རབ་བྱུང་ཞུས། དབོན་པོའི་མཚན་རིན་ཆེན་བརྩོན་འགྲུས་བྱ་བར་བཏགས།
བདག་སློབ་གཉེར་མཐིལ་ཕྱིན་པ་ཞིག་བྱེད་འདོད་པས། རྗེས་སུ་བཟུང་དུ་གསོལ་ཞུས་པས། དེ་བཞིན་ལེགས།

སློབ་དཔོན་ཤར་པ་ཡེ་ཤེས་རིན་ཆེན་གྱི་སློབ་གཉེར་གྱི་འགོ་འདོན་གྱིས་ལ། དགེ་བཤེས་ཆེན་པོ་ཞིག་མགྱོགས་པར་ཡོང་བར་བྱེད་དོ་གསུངས་ནས། དགེ་བཤེས་ལ་སྔ་བ་རིན་ཆེན་བརྩོན་འགྲུས་ཟེར་བའང་། དེ་དུས་ནས་བྱུང་བར་གདའོ།
།དེ་གཉིས་ཀའི་ཕྱག་ཕྱིར་བྱོན། ས་སྐྱར་ཕེབས། སློབ་གཉེར་མཛད་པས། ཤེས་རབ་དང་། ཐུགས་རུས་ཆེ་བའི་ཚད་ཐུབ་པར་བྱུང་ནས། རིང་པོར་མ་ལོན་པར་ས་སྐྱའི་དགེ་བཤེས་རྣམས་ཀྱི་ནང་ནས།
མཁས་གྲགས་ཐོན་པར་བྱུང་། བར་སྐབས་ནས་བླ་མ་འཕགས་པའི་ཕྱག་ཕྱི་ཞབས་ཏོག་མཐིལ་བཞུགས་ཡུན་རིང་མཛད། བྱ་བའི་ལྗིད་ཁུར་ཆེན་པོ་མང་དུ་གལ། དེ་མཚམས་ས་འབྲི་འཁྲུག་པའི་འགོ་ཚུགས། གོང་དུ་ཁྲིམས་ཀྱི་གཏུག་བཤེར་ལ་ཕྱོགས་ཕྱོགས་ནས་མི་དྲག་པ་འགྲོ་དགོས་པ་བྱུང་དུས།
དཔོན་ཆེན་ཤཱཀྱ་བཟང་པོ་དང་། དགེ་བཤེས་རིན་ཆེན་བརྩོན་འགྲུས། རིན་པོ་ཆེ་སྟོན་ཚུལ་གསུམ་པོའི་བླ་མ་དང་། བསྟན་པ་གདན་ས་ཆེན་པོས་ཕྱིས་ལ་བསམ་ཏེ།
བློས་བླངས་ནས་བྱོན། ཁྲིམས་ལུགས་སུ་སོང་བས། ཚལ་གུང་ཐང་ནས། ཕོ་བྲང་ཤང་རྡོའི་བར་ལ། ཨན་ཁུར་ནས་རྐང་ཐང་ལ་བྱོན། གོང་དུ་གཏུག་བཤེར་ལེགས། ས་སྐྱ་པའི་བྱ་བ་རྣམས་ལ་གང་འདོད་ལེགས་པར་གྲུབ་ནས།
ཡར་འཁོར་དུས་ཁོང་རྣམས་ས་སྐྱ་བ་ལ། ཡུས་ཆེ་བའི་མི་གསུམ་དུ་གྲགས་པར་བྱུང་ཞིང་། ཆེན་པོར་གྱུར། སྤྱི་སྒོས་སུ་བླ་མའི་གནང་སྦྱིན། བརྒྱ་སྟོང་སོ་སོའི་བྱ་དགའ་ཆེན་པོ་བྱས།
ཁྱད་པར་དགེ་བཤེས་ཆེན་པོ་ལ། ཇ་རིན་ལ་ས་སྐྱའི་དྲུག་ཆ་མའི་འདབ་སྒོ་དང་། ཚོང་དུས་ཁང་ལེབ་ཀྱི་འགོ་བྱས། གྲྭ་ས་ཁང་ག་ར་ཕུའི་གྱོག་གཞིས་ཀ་རྣམས་གཙང་མར་གནང་། སྐྱ་བཙུན་ཐམས་ཅད་ཀྱི་བཀུར་སྟི་ཞབས་ཏོག་ཆེ་བར་བྱུང་།
དེའི་སྐབས་སུ་མཆེད་གྲོགས་སྟོན་ཚུལ་བའི་གྲོས་ལ་སློབ་

གཉེར་གྱི་བཀའ་སྤྱད་བྱས། དགེ་བཤེས་ཀྱི་སྙན་གྲགས་ནི་ཐོབ། ས་སྐྱས་གསང་སྔགས་ཟབ་མོའི་བདག་པོ་ཡིན་པས། ད་ཡང་གསང་སྔགས་དང་མཐུན་པར་མཛད་ན་སྐུ་ཁམས་ཀྱི་འཚོ་སྐྱོང་དུའང་འགྱུར་ལ། མ་འོངས་པའི་དུས་སུ།
བུ་སློབ་རྗེས་འཛིན་སོགས་ལའང་ཁྱད་ཆེ་བར་ཡོང་ཟེར་བ་ལ་གསན་ནས་མྱང་སྟོང་བྱེད་མདའ་བ། མ་གཅིག་མཁའ་འགྲོ་འབུམ་མངོན་ཆུང་ངུས་གྱོག་གཞིས་ཀ་རུ་བཞགཕྱག་རྒྱ་བསྟེན་པ་ལ་སྲས་གསུམ་བྱུང་བའི་ཆེ་བ་བན་རྒན་བློ་གྲོས་རིན་ཆེན།
བར་པ་དྷརྨ་དཀོན་མཆོག ཆུང་པ་དཔོན་ཀུན་དགའ་དོ་རྗེ་རྣམས་བྱུང་། བར་པ་འདི་འགྲོ་མགོན་ཕྱག་ནའི་སྲས། དྷརྨ་ཕ་ལ་རཀྵི་ཏ་དང་། ལོ་ཟླ་ཞག་དུས་མཉམ་དུ་འཁྲུངས་པ་ན།
མཚན་འདི་ཆོས་རྒྱལ་འཕགས་པས་བཏགས་པར་བྱེད་དོ། །དེའི་དུས་སུ་རྒྱལ་བུ་ཆོས་དཔལ། བོད་འཆོས་པ་ལ་བྱོན་པས། བསུ་སྐྱེལ་ཞབས་ཏོག་ལ་དགེ་བཤེས་ཆེན་པོ་དེ་བས། འབད་རྩོལ་སྐྱེས་པས། ཉི་མ་ནུབ་ཕྱོགས་ཀྱི་བྱ་བ་རྣམས་ལེགས་པར་གྲུབ་ནས་ཕྱིར་བྱོན་དུས།
སོག་ས་མདོ་བར་སྐྱེལ་ཐུང་ལ་བྱོན་པར་རྒྱལ་བུ་མཉེས་ནས། བྱང་རེ་ཐག་ཕྱིར་ཐན་གང་འདུག རིན་ཆེན་བརྩོན་འགྲུས་མི་རྒྱུད་དང་བཅས་པ་ཤེས་སུ་ཆུག་ཅིང་།
ཁྱེད་ཀྱི་ཤེད་མོང་འདབ་པ་བཞིན་དུ་བུ་ཚ་བོ་རྣམས་ཀྱིས་ཀྱང་། གོང་མ་ཡོན་མཆོད་ལ་ཤེད་མོང་འདབ་ཆུག་ཟེར་བའི། ལུང་ཇི་བཟང་པོ་གནང་། དེ་ནས་དགེ་བཤེས་ཆེན་པོ། ས་སྐྱའི་ཚོང་དུས་ཁང་ལེབ་ཏུ་ཞི་བར་གཤེགས་རྟིང་།
སྲས་ཆེ་བ་བན་རྒན་པས། ཡབ་ཀྱི་རྗེས་སུ་ཞུགས་ནས་ཁྲིམས་ཀྱི་བྱ་བ་དང་། ས་སྐྱ་པའི་ཞབས་ཏོག་ནང་སོའི་མཐིལ་ལེན། དགོས་སུ་བླ་མ་བདག་ཉིད་ཆེན་པོའི་ཞབས་ལ་གཏུག ཤེད་མོང་གདབ།
ཏ་ཏུའི་ཕོ་བྲང་དུ་བྱོན་པས། བླ་མའི་སྐུ་དྲིན་ལ། ཨོ་ལ་ཇ་དུ་རྒྱལ་པོའི་ལུང་ལྷ་

རྒོད་མདུང་རྩེ་ཡན་ནས། དྭངས་ར་གཡུ་མཚོ་མན་འདི། བློ་གྲོས་རིན་ཆེན་རྒྱུད་པ་དང་བཅས་པ་ཤེས་སུ་བཅུག་པའི་འཇའ་ས་གཙང་མ་གནང་། གཅུང་གཉིས་པོ་ཉེ་རིང་མེད་པར་བསྐྱངས། གཅེན་ལ་བྱང་གི་ཁྲི་དཔོན་དང་།
གཅུང་ལ་དུ་དབེན་ཤཱིའི་ལས་ཀ་ཞུས་ནས་བསྐོས། དྷརྨ་དཀོན་མཆོག་གི་གཞིས་པ་ལ། མ་གཅིག་མཁའ་འགྲོ་འབུམ་གྱི་ཉེ་གནས་མ་ཞིག་དང་། དཔོན་ཀུན་རྡོར་རྗེ་ལ་མ་གཅིག་བསོད་འབུམ་གྱི་ཚ་མོ་ཞིག་བླངས་ནས།
གཉིས་ཀ་ལ་སྲས་མ་བྱུང་། བན་རྒན་པས་ཞལ་ཏ་མཛད། ཞལ་ཏ་མ་རེ་རེ་འོག་ཏུ་བཞག་པ་ལས། ཁྲི་དཔོན་དྷརྨ་དཀོན་མཆོག་ལ་སྲས་ཁྲི་དཔོན་ཆོས་རྒྱལ་དང་། དཔོན་ཆེན་རྒྱལ་བ་བཟང་པོ་བྱུང་། དུ་དབེན་ཤ་ཀུན་དགའ་རྡོ་རྗེ་ལ་སྲས།
ཁྲི་དཔོན་དཀོན་མཆོག་རྒྱལ་མཚན་བྱུང་། ཁྲི་དཔོན་ཆོས་རྒྱལ་གྱིས། ཡབ་ཀྱི་ཤུལ་དུ་བྱང་རུའི་ཁྲི་དཔོན་ཐོག་གཅིག་མཛད་ནས་སྐུ་གཤེགས་སོ། །སྲས་མེད་པས་དཀོན་མཆོག་རྒྱལ་མཚ་ཁྲི་དཔོན་ལ་བསྐོས།
བླ་ཆེན་ཀུན་བློའི་ཕྱག་ཕྱིར་གོང་ལ་བྱོན། ཡར་ཇོ་མོ་སྲེག་ཤིང་དབོན་མོ་བསླངས་ནས། མཐོང་སྨོན་ས་ཆ། ལྷ་ཁང་སྤང་གྲོང་གྲོང་གི་ཁ་འཛིན་བྱེད་དུས། སྲས་བཞི་བྱུང་བའི་ཆེ་བ་དཔོན་པོ་དཀོན་མཆོག་འོད་ཟེར་དང་།
དཀོན་མཆོག་རིན་ཆེན། མཁན་པོ་བསོད་ནམས་བློ་གྲོས། ཆུང་བ་རྒོད་པོ་རིན་ཆེན་རྣམས་བྱུང་ངོ་། །གཅུང་པོ་འདི་མ་སངས་ཀྱི་སྤྲུལ་པ་ཡིན་པའི་རྒྱུ་མཚན་ནི། འདིའི་སྐབས་སུ་དཔོན་ཆེན་རྒྱལ་བ་བཟང་པོ་དེ་ཉིད།
འབྲོག་ཁྲི་སྐོར་གྱི་རུ་ཐོག་མཚོ་མོ་རུ་ཁྱུང་གི་སྐོར་ནས་སྒར་ཆེན་བཞུགས་དུས། ཆིབས་པ་སྟོན་ཆེན་བྱ་བ་ཞིག་བོར་ནས། ལྷ་འདྲེ་མི་གསུམ་ལ་ལྕ་ཧུ་བཀྲམས།
རྩད་གཅོད་པ་ཕྱོགས་བཞིར་བཏང་བས། ཤར་ཕྱོགས་པ་མི་གཉིས་ཀྱིས་ཁ་བ་སྐྱ་སྲིབས་བབས་པའི་སྟེང་ལ་རྟ་རྗེས་འདུག་པ།

མཐར་དེད་པས་སོག་ལ་སྐྱ་བོའི་ཞོལ་ན། སྒར་ཆེན་ཞིག་འདུག དེའི་ཁྲོད་ན་ཆིབས་པ་ཡང་འདུག་ནས། མགྲོན་མཉེར་བ་ལ་རྒྱུ་མཚན་བཤད། སྒར་འདི་སུའི་ཡིན་བྲིས་པས། མ་སངས་གྱི་སྒར་ཡིན། གེ་སར་དང་རྒུ་ལྡི་ལ་སོགས་པ་ཡོད་ཟེར།
གུར་ནང་དུ་ཁྲིད། རྒུ་ལྡི་ཡིན་ཟེར་བ་དེ་ན་རེ། ངེད་ཀྱི་ཁ་སིང་ནས་བྱང་སྟོང་ལ་ཡོང་། དཔོན་ཆེན་པ་དང་མཇལ་རྩིས་ལ་མ་མཇལ། ད་གཟོད་ཁྱེད་ཀྱི་དཔོན་པོ་ཞིག་ཡོད་པ་དེ་དང་། ཡང་ཡང་འཕྲད་ཟེར་བ་གྱིས་ལ།
རྟ་དང་མདའ་རྒོད་སྒྲོ་མ་འདི་ཕུལ་ཟེར་ནས་ཁྱེར་ཡོང་། དཔོན་ཆེན་པ་ལ་ཕུལ། དེར་རྟིང་དཔོན་པོ་རྒོད་པོ་རིན་ཆེན་འཁྲུངས་སོ། །དཔོན་ཆེན་རྒྱལ་བ་བཟང་པོ་དེ་ཉིད། ཏི་ཤྲི་ཀུན་རྒྱལ་བའི་ཞབས་ལ་གཏུག
གོང་ལ་ཕྱག་ཕྱིར་བྱོན། བླ་མའི་སྐུ་དྲིན་དང་། ཁྲིམས་ཀྱི་བྱ་བ་ལ་མཁས་པས། སྔོན་ལ་དབོན་ཤྲི་དང་། དེར་རྟིང་དུ་དབུས་གཙང་གི་དཔོན་ཆེན་སྔུན་མ་ཐོབ། ཡར་ཕེབས་དུས་རྒན་པས་ཞལ་ཏ་མཛད།
ཇོ་མོར་བླ་མ་མུས་ཆེན་པོའི་དབོན་མོ་དང་། དཔོན་མོ་ཇོ་མོ་རིམ་པར་བླངས་ནའང་། སྲས་མ་བྱུང་བ། ཞལ་ཏ་མ་འབུམ་རྒྱན་བྱ་བ་ལ་སྲས་གྲགས་པ་རྒྱལ་མཚན་པ་བྱུང་ཞིང་། རྟིང་ལ་སྲས་ཟུར་དུ་དབོན་པོ་ཧོར་ཚ་བྱ་བ་ཞིག་ཡང་བྱུང་།
དཔོན་ཆེན་པས་དབོན་པོ་དཀོན་མཆོག་འོད་ཟེར་བྱང་ཁྲི་དཔོན་ལ་བསྐོས། སྲས་པོ་གྲགས་པ་རྒྱལ་མཚན་པ་ས་སྐྱ་ནང་སོར་བཞག དབུས་གཙང་བདེ་བ་ལ་བཀོད་ནས། དབོན་པོ་དཀོན་མཆོག་རིན་ཆེན་པ་ཕྱག་ཕྱིར་ཁྲིད་ཏེ།
ཡང་གོང་མ་ཡོན་མཆོད་ཀྱི་ཞབས་དྲུང་དུ་བྱོན་པ། སྔོན་རྟིང་དྲིལ་བས་ལོ་བཅོ་བརྒྱད་ཙམ་གོང་དུ་བཞུགས། སོན་ཇིང་དབེན་གྱི་རྩ་བའི་དཔོན་ཆེན་ལོ་ཞང་ལན་གསུམ་མཛད།
ལུང་གུ་ཏ་ཧའི་ཟོན་གནང་། ཡར་འབྱོན་ཁར་ངའི་སྦྲ་བེར་ཁྱུང་གསུམ་གྱི་ཚོང་པ། བོད་ལ་ལོ་རེ་

བཞིན་ཡོང་བའི་འབབས་སའི་གནས་གཞི་ཞིག་བརྩིགས་དགོས་ཞུས་པས། གང་འོས་ཚོལ་གསུངས་པ་ལ། ཤངས་ན་ཨེ་མར་སྒང་རྒྱུད་ནས་ས་ཆེ་བར་འདུག་པས་འདི་དགོས་ཞུས་པས། གྱེ་རེ་བབས་ལ་གདོང་ཡན། ཐག་མ་ངལ་གདོང་། ཉང་རི་ཤི་ཅིག་མན་གྱི་ས་ཆ།
རྒྱལ་བ་བཟང་པོའི་རྟ་སྒ་འབོགས་ལ་བྱིན་ཅིང་། དེ་ཁོངས་གང་འོས་སུ་གནས་གཞི་བརྩིག་ཏུ་ཆུག་གསུངས་པའི་ལུང་བཟང་པོ་གནང་བས། ཡར་ཕེབས་ནས་ཤངས་མཐོང་སྨོན་གྱི་ས་ཆ་འདི་ན།
ཀླུ་གནས་པའི་རྫིང་ཞིག་འདུག་པས། མིང་དང་གང་ས་ནས་རྟེན་འབྲེལ་ལ་ལེགས་པས། འདི་ཁོངས་སུ་ཆུག་པ་གྱིས་གསུངས་ལྕགས་རི། དཔེ་ལྕོག་རྣམས་ཀྱི་དཀྱིལ་དུ་ཁང་ལེབ་ཆེན་མོ་དང་བཅས་པར་བཏབ། དེར་རྟིང་གོང་མ་ཡོན་མཆོད་ཀྱི་སྐུ་རིམ་སྨོན་ལམ་འདེབས་ཤིང་།
སྤོས་བསྲེགས་པའི་ལྷ་ཁང་ཞིག་བཞེངས་སུ་བཅུག་དགོས་ཟེར་བའི་ཞུ་བ་གོང་དུ་བཏང་བས། དེ་བཞིན་ཡིན་ཆུག་གསུངས་པའི་ལུང་ཕེབས་ནས།ཉུག་རྒྱལ་ཁང་རྒྱལ་པོའི་ཕོ་བྲང་ལ་དཔེ་བླངས་ན་བཞེངས།
ཆོས་སྡེ་འདི་སྔོན་བོད་རྒྱལ་བློན་བཞུགས་དུས་ཀྱི་བཀའ་བསྩལ་རྙིང་པ་དང་། རམ་སྡིང་མ་བས་དགོན་ལག་རྙིང་པ་ད་ཆ་མེད་པ་ཞིག་འདུག་པའང་། དཔོན་ཆེན་པས་རྒྱལ་ཁང་བཞེངས་པ་དང་མཉམ་དུ།
ས་པཎྜི་ཏ་འཇིགས་མེད་གྲགས་པ། ཆོས་དཔོན་ལ་གདན་དྲངས། དགོས་ཀྱི་མངའ་ཞབས་ལ་བཙུན་ཁྲལ་ཐེངས་གཉིས་རྒྱབ་ནས་བཤད་གྲྭ་བཙུགས། ཆོས་སྡེའི་ཤེད་མོང་སྐྱེད། ཆོས་ཁྲིམས་དར་བར་མཛད་ཅིང་།
ཡབ་ཡུམ་གྱི་ཕྱི་བསྟན་ལ། གཡེ་མར་སྒང་སྟོད་དུ། སྐུ་འབུམ་ཆེན་མོ་བཞེངས། ཞ་ལུ་བུ་སྟོན་རིན་པོ་ཆེ་གདན་དྲངས་ནས། རབ་གནས་དབུས་གཙང་དུ་རྒྱས་པའི་དཔེ་ཐུབ་པ་མཛད། ལུང་གི་བསྐོས་པའི་དཔོན་ཆེན་གཉིས།
བྱང་སའི་ཕྱག་ཚབ་ཅིག་

དང་བཅས་པས། གོང་དུ་དབུས་གཙང་དང་། དཔོན་ཆེན་ཐེངས་གསུམ་མཛད་པས། དེ་བར་ལ་གདན་ས་ཆེན་མོའི་ཞབས་ཏོག བླ་མ་ལ་བཀུར་སྟི། མངའ་ཞབས་ཀྱི་སྐྱོང་ཐར། ཕག་གྲུ་ཁྲི་དཔོན་དང་། ཁམས་པ་ལ་སོགས་ཁྲིམས་འགལ་མུ་མེད་བྱེད་མི་རྣམས་ལ།
དྲག་ལས་ཀྱི་འཇུན་འདུལ། གཞན་ཡང་རྒྱལ་ཁྲིམས་ཆེན་པོའི་བྱ་བ་ལའང་། ཉེ་རིང་མེད་ཅིང་བླང་དོར་མ་འཛོལ་བར་བྱུང་བས། ཀུན་གྱི་བྱང་ཆུབ་སེམས་དཔའི་དཔོན་ཆེན་དུ་གྲགས་ཤིང་།
གོང་ནས་རྟིང་མ་ཕེབས་རྗེས་ལ། སྲས་བློ་གྲོས་རྒྱལ་མཚན་པ་བྱུང་བ། གཅེན་དཔོན་ཆེན་གྲགས་རྒྱལ་དང་། དགུང་ལོ་བཅུ་བདུན་བཅོ་བརྒྱད་ཀྱི་ཁྱད་ཡོད་པས་ན། གྲགས་རྒྱལ་བའི་སྲས་ཡིན་པར་བྱེད་པ་ཡང་ཡོད་ལ།
ཁོང་གཉིས་ཀྱི་བར་དུ་དཔོན་པོ་ཧོར་ཚས་དཔོན་ཐོག་ཏུ་ལོ་གཅིག་གཉིས་བཞུགས་ཟེར་བའང་གླེང་། དཔོན་ཆེན་རྒྱལ་བ་བཟང་པོ་བས། ཁྲིམས་གཉིས་ཀྱི་བྱ་བ་དཔོན་ཆེན་དབང་བརྩོན་ལ་འཕྲོད་པའི་སྐབས་སུ།
ལྷ་རྩེའི་གཟིམས་ཁང་ལྷོ་མར་བདེ་བར་གཤེགས་ནས། སྤུར་བཞུ་དུས། ཐུགས་ལྗགས་དང་བཅས་ཏེ་བྱོན་པ་དེ། གཟིམས་ཁང་གུང་རིགས་ལ། ཆོས་རྒྱལ་འཕགས་པའི་སྐུ་འདྲ་ཡོད་པ། དེའི་ཐུགས་ཀར་ཐིམ་པ་ཀུན་གྱི་མཐུན་སྣང་དུ་གྲུབ་བོ།
།ཕྱིས་སྐོར་གྱི་དཔོན་ཆེན་ལ། འདི་ཉིད་བླ་མ་ལ་གུས་ཞིང་ཁྲིམས་གཉིས་ཀྱི་བྱ་བ་ལ་མཁས་པར་བྱེད་དོ། །དཔོན་ཆེན་པའི་སྲས་པོ་གྲགས་པ་རྒྱལ་མཚན་པས། སྔོན་ས་སྐྱ་ནང་ཆེན་བཟུང་།
རྟིང་ལ་དཔོན་ཆེན་གྱི་མིང་ཐོབ། ཤང་མཐོང་སྨོན་བཟུང་བའི་སྐབས་དེར་སྐུ་གཤེགས་སོ། །གཅུང་པོ་དཔོན་པོ་ཧོར་ཚའི་སྲས། སྣ་དཀར་བ་དཔོན་ཀུན་དགའ་རྒྱལ་པོ་རྒྱུད་ཆད། བློ་གྲོས་རྒྱལ་མཚན་པས།
སི་ཏུའི་མིང་དང་ལས་ཀ་ཐོབ། དཔོན་ཆེན་པས་དབོན་པོ་འདི་དང་། མཐོང་

སྨོན་སྦྲགས་ནས་ཏའི་སི་ཏུ་བྱང་ཆུབ་རྒྱལ་མཚན་ལ་སྤྲད། གཙང་ཕྱོགས་ཀྱི་སྡེ་པ་དར་ལྕོག་དཀར་པོ་འཛུགས་པའི་སྔོན་མ་བྱས་ཟེར་བ་འདུག འདིའི་རིང་ལ་མཐོང་སྨོན་པད་ཆེན་བཞེངས། སྒོ་པད་ཟུར་ལྕོག་རྣམས་ཀྱི་ཁ་སྒྲོན།
འབོར་ལྕགས་ཆུང་བཟོས་སོ། །དེའི་སྲས་བཞི་པའི་ཆེ་བ་དུ་དབེན་ཤ་བྱང་ཆུབ་རྒྱལ་བ་དཔལ་བཟང་པོའང་། ལྡོག་ཐུང་དུ་གྲགས་པ། ཐུགས་རྒོད་ཅིང་རྩལ་སྐྱེན་པས། དེའི་རིང་ལ་རྫོང་ཤང་དང་།
ཕྱི་ནང་གི་སྡེ་འཁྲུག་མང་། དེ་འོག་མཁན་པོ་ཀུན་དགའ་བློ་གྲོས་པས། ཉུག་ཆོས་སྡེའི་མཁན་པོ་མཛད། དེ་འོག་ཏུ་དབེན་ཤ་ཀུན་དགའ་རྒྱལ་མཚན་པས། རྒྱལ་མཐོང་བཟུང་ཀུན་དང་མཐུན་པའི་ལུགས་ཤས་ཆེ་བར་བྱུང་།
གཅུང་པོ་ཆུང་བ་དཔོན་པོ་ཀུན་དགའ་རྡོ་རྗེ་བས། དུ་དབན་ཤ་ཀུན་རྒྱལ་བས་གདུང་རྒྱུད་ལྕམ་མོ་བླངས་པ་ལ་སྲས་ཤིག་འཁྲུངས་པ། དུ་དབེན་ཤ་རིན་ཆེན་རྒྱལ་པོ་སྐུ་བརྟན་པར་བཞུགས་པའོ། ཁྲི་དཔོན་དཀོན་མཆོག་འོད་ཟེར་བས་བྱང་རུ་ཐོག་གི་ཁྲི་དཔོན་མཛད་ཅིང་།
དཔོན་པོ་དཀོན་མཆོག་རིན་ཆེན་དང་། རྒོད་པོ་རིན་ཆེན་པས། ཉུག་རྒྱལ་ཁང་མགོ་བྱས། བྲེས་སྣ་ལ་སོགས་འཛིན། མཁན་པོ་བསོད་ནམས་བློ་གྲོས་པས་ཞང་པོའི་གདན་ས་སྲེག་ཤིང་གི་མཁན་པོ་མཛད་པའི་དུས་སུ།
མཐོང་སྨོན་ན་ཡང། དཔོན་ཆེན་གྲགས་རྒྱལ་བ་ཡོད་པས། དཔོན་སྐྱ་གཡོག་རིགས་ཀྱི་དབང་དུ་སོང་ནས་ཤངས་པ་ནང་མ་བདེ། དཔོན་པོ་སྐུ་མཆེད་ཆེ་བ་གཉིས་སྐུ་གཤེགས་རྟིང་དཔོན་པོ་རྒོད་པོ་རིན་ཆེན་པས།
སྟག་ཚང་རྫོང་ཁར་བླ་ཆེན་བསོད་བློ་སྐུ་མཆེད་པའི་ཞབས་ལ་གཏུགས། རྒྱབ་བཅོལ་ནས་རྫོང་བླང་སྡེ་གཟར་རྒྱུན་རིང་། དགུང་ལོ་བཅོ་བརྒྱད་པ་ལ་བླ་ཆེན་གྱི་ཕྱག་ཕྱིར་མཁན་ཆེན་གཡས་རུ་པས་བྱས་ནས།
གོང་ལ་བྱོན་བླ་མའི་བཀའ་དྲིན་ལ། ཐོ་

གོན་ཐི་མུར་རྒྱལ་པོས། ཕིང་གཅིག་པའི་མི་དཔོན་སྲིད་སྭན་ཇིང་དབེན་གྱི་ཧུ་ཤྲིའི་མཚན་དང་། དམ་རྟགས། བན་རྒན་བློ་གྲོས་རིན་ཆེན་པའི་དུས་སུ། ཇི་ལྟར་གནང་བ་བཞིན་གྱི་བོད་འབྲོག་དབང་རིགས་རྣམས།
རྒོད་པོ་རིན་ཆེན་དུ་ཧུ་ཤྲི་མི་རྒྱུད་དང་བཅས་པ་ཤེས་སུ་ཆུག་གསུངས་པའི་ལུང་བཟང་པོ་དང་བཅས་པ་གནང་། ཡར་ཕེབས་བླ་མ་སྐུ་མཆེད་པས་ཞབས་ཏོག སྡེ་པ་སྟག་ཚང་རྫོང་ཁའི་ཕྱིའི་དགྲ་འདུལ་དམག་དཔོན་གྱི་བྱ་བ་གང་ལའང་།
སྡེ་པའི་མཚན་ཇུས་གཙོ་བོར་སྟོན་པས། དཔོན་ས་ནས་ཀྱང་ཐག་རྟ་ནག་ག་གཉེར་པ་གནང་། སྣ་དམར་རྫོང་བརྩིགས། ཤངས་པ་ནང་ལྟར་གྱི་སྡེ་གསར་འཕོ་འཇུག་མང་ནའང་ཕྱི་ནང་སུས་ཀྱང་རྒོལ་བར་མ་ནུས་པ།
རྒོད་པའི་སྙན་གྲགས་ཤིན་ཏུ་ཆེ་ཞིང་། མེ་ཕོ་སྟག་ལོ་རྫོང་སྟག་སྣ་དོན་གྲུབ་རྩེ་བཟུང་སྟེ། དེའི་ཆར་གཏོགས་པའི་མངའ་ཞབས་བོད་འབྲོག་མང་དུ་ཆོད་ནས། ད་ལྟའི་བར་ལ་བརྟན་ཅིང་འཕེལ་བ་དང་བཅས་པའོ།
།དེ་ལ་ཡུམ་མི་གཅིག་པའི་སྲས་བུ་གསུམ་བྱུང་པའི་ཆེ་བ། རྟ་ནག་པ་དཔོན་པོ་ཤཱཀྱ་རིན་ཆེན། ངམ་རིངས་པ་རྒྱལ་བ་རིན་ཆེན། ཆུང་བ་སྐྱོར་མོ་བ་སོག་པོ་རིན་ཆེན་རྣམས་ཏེ། ཤཱཀྱ་རིན་ཆེན་པས།
ཡབ་ཀྱི་གཉེར་ལས་ཀྱི་རྗེས་རྟ་ནག་བཟུང་། དེ་ལ་སྲས་དུག་ཚེར་རིན་ཆེན་དང་། ནམ་མཁའ་རིན་ཆེན། དགེ་སྦྱོང་དཀར་པོར་གྲགས་པ་རྣམས་སོ། །རྒྱལ་བ་རིན་ཆེན་ལ་སྲས། རྣམ་རྒྱལ་རིན་ཆེན་དང་།
དཔལ་ལྡན་རིན་ཆེན་བྱུང་། གཉིས་ཀ་ཡབ་ཀྱི་སྔོན་ལ་འདས་སོ། །སོག་པོ་རིན་ཆེན་པས། ལྷ་བུ་རིན་མཁར་ཟེར་ཁོང་ལམ་རྫོང་གསར་བརྩིགས། སྲས་རྒྱལ་བུ་རིན་ཆེན་པ་དང་། དགེ་སྦྱོང་བསོད་ནམས་རིན་ཆེན་པ།
གྲགས་པ་རིན་ཆེན་པ་རྣམས་བྱུང་ངོ་། ཁྲི་དཔོན་དཀོན་མཆོག་འོད་ཟེར་བ། སྐུ་མཆེད་ཕྱོགས་གཅིག་

པའི་དུས་ཀྱི་སྲས་པོ་གཅིག་བྱུང་བ། དྲུང་ཆེན་གླང་པོ་རིན་ཆེན་དེ་ཉིད། ཡབ་གྲོངས་པའི་རྗེས་ལ་སྟག་ཚང་རྫོང་ཁར་འཁྲུངས། དཔོན་པོ་དང་བླ་བྲང་དང་། མཚོ་སྐྱོང་འགོ་འདོན་ཡང་དག་མཛད། ཆེར་སྐྱེས་ནས་དབང་གྲགས་པ་རྒྱལ་མཚན་པས་ཞལ་མཐོང་།
དབང་རྣམ་སྲས་པའི་ཞབས་ལ་གཏུགས། གཟིམ་དཔོན་མཛད། ཁུ་དབོན་ཕྱོགས་གཅིག་ཏུ་དྲིལ་ནས་དགྲ་འདུལ་གཉེན་སྐྱོང་། དཔོན་པོའི་ཞབས་ཏོག བུདྡྷའི་སོག་རུམ་སྐྱོང་ཐར།
འཇིག་རྟེན་གྱི་བྱ་བ་ལ་ཤིན་ཏུ་མཁས་ཤིང་། ཐུགས་རྩོལ་ཆེ་བར་གྲགས་པས་ཕྱོགས་ཀུན་ཏུ་ཁྱབ་བོ། ཁྱད་པར་དབུས་པ་བདག་པོ་གྲགས་པ་རྒྱལ་མཚན་པས་ཕག་མོ་གྲུ་བའི་སྲིད་ལ་གཏོགས་པའི་དབུས་གཙང་གི་དམག་དཔུང་སྟོབས་ཆེ་བ་བསྡུས་ནས།
མེ་ཕོ་ཁྱི་ལོའི་སྟོན་སྟག་སྣ་རྫོང་ལ་བསྐོར་རྒྱག་ཡུན་རིང་བྱས། ནང་ཡན་འཚག་སྐྱེལ་བྲེད་སྡིག་ཇི་སྙེད་ཅིག་བྱུང་ནའང་། ཡབ་སྲས་དཔོན་གཡོག་རྣམས་ཀྱི་ལེགས་པར་སྲ་བཅས།
ཕུར་བཙུགས། འཐབ་རོལ་སྤྲད་པས་དབུས་གཙང་དུ་མཁྲེགས་པའི་ཚད་ཐུབ་པ་བྱུང་ཞིང་། སྟག་ཤར་གཙང་སྲིད་དུ་གྲགས་པའི་འགོ་དེ་ནས་ཚུགས་པ་ཡིན། ས་སྐྱ་པའི་སྲིད་ཇུས་ཡར་འཕེལ་དུ་སོང་བ་བློན་ཆེན་དེ་ཉིད་ཀྱི་ཐུགས་ཞེན་དང་།
འཕྲིན་ལས་ལ་བརྟེན་པའོ། །དེའི་སྲས་ལྔའི་ཆེ་བ། དྲུང་ཆེན་ནམ་མཁའ་རིན་ཆེན་པ་ནི། སྐུ་གཞོན་ནུ་ནས་ཀློག་ཡིག་ལ་སོགས་བསླབ་ཤེས་ཀྱི་ཡོན་ཏན་མཐའ་དགསྔོན་དུ་ཕྱོགས་ནས།
མི་དབང་རྣམ་སྲས་རྒྱལ་མཚན་པ་དང་། མེས་པོ་ཧོ་ཤྲི་ཆེན་པོའི་ཞབས་ལ་གཏུགས། གསོལ་ཇ་བཟུང་། ཕོ་རྩལ་སྣ་དགུ་སྐུར་སྐྱོང་འགྲོགས་ལམ་སྡེ་སྲིད་འཛིན་པའི་བྱ་བ་ལ་ཡོན་ཏན་སྒོར་མོར་འཛོམས་པས་ཀུན་གྱི་མ་སངས་ཀྱི་སྤྲུལ་པར་འཛིན་ཅིང་།
ཁྱད་པར་ཁྱི་ལོ་དམག་ཆེན་གྱི་ལོ་རྫོང་གི་དུས་རྩེ་

ཞོལ་བསྲུང་བ་གང་ཁག་པ་ཐམས་ཅད་དུ་ཕེབས་ནས། སྒྱོགས་མདའ་རྡོའི་གནད་སྤྲད་པས་ཤིན་ཏུ་ངོ་མཚར་དུ་གྱུར་ཏེ། ཕྱིས་ནས་གདོང་ལེན་གྱི་མི་སུ་ཡང་མེད་པ་བྱུང་ངོ་། །གཞན་ཡང་དམག་ཆེ་ཆུང་མཐའ་རོགས་སྔ་ཕྱི་མང་པོའི་འགོ་མ་ལ་བྱོན་པ།
དུས་ནམ་ཡང་གདོང་ཕུད་ངོར་ལང་ཁོ་ན་མཛད་ཅིང་། ཕྱི་སྐོར་བྱ་བ་གང་ལའང་། བརྟན་ལྷིང་གཙོ་བོར་འདོན་པས། ཕྱི་ནང་ཀུན་གྱིས་འདི་ནི་དཔའ་མཛངས་འཛོམས་པའི་སྐྱེས་བུ་ཆེན་པོ་ཡིན་ཞེས་གྲགས་སོ།
།དེའི་གཅུང་པོ་རྒྱ་བཟང་རིན་ཆེན། རྒྱ་མཚོ་རིན་ཆེན། ནོར་བུ་རིན་ཆེན། གྲུབ་པ་རིན་ཆེན་རྣམས་ཡིན། གཅུང་འདིའི་རྫོང་རང་འབྱོན་རྩེ་བཟུང་། མཚར་ཞན་བོད་འབྲོག་ཀུན་གསར་དུ་ཆོད་དོ།
།གཅེན་གྱི་ཁབ་ཏུ་གདུང་རྒྱུད་ལྕམ་མོ། བྱང་སེམས་ནམ་མཁའ་རྒྱལ་པོ་བ་བྱོན་པའི་སྲས་ཆེ་བ་ཆོས་རྒྱལ་རིན་ཆེན་མཆེད་གསུམ་ཏེ། སྐུ་མཆེད་ཁུ་དབོན་ཞལ་ངོ་མང་ལ་ཧྲགས་པ། སྐུ་བརྟན་པར་བཞུགས་པ་ལགས་སོ།
།བློན་ཆེན་ཆེ་རྒྱུད་མ་སངས་སྤྲུལ་པའི་རིགས། ཁ་དྲག་མི་དཔུང་འཛོམས་པ་འཁོར་བཅས་འདིས། །ཕས་རྒོལ་མི་མཐུན་ཕྱོགས་ལས་རྒྱལ་བ་དང་། །དཔལ་འབྱོར་ཡར་ངོའི་ཟླ་ལྟར་རྒྱས་གྱུར་ཅིག
།དགེ་ལེགས་འཕེལ་བར་གྱུར་ཅིག །ཕོ་རྩལ་སྣ་དགུ་ནི་མཐེབ་ཀྱི་ཤ་ནོན་པ་དང་གཅིག རྐྱལ་གྱིས་ཆུ་ནོན་པ། ཡང་སོར་བྱ་ལྟ་བུ་དང་གསུམ་ལ་དཔའ་ཤེད་ལུས་ཀྱི་རྩལ་གསུམ་ཟེར། ལོ་རྒྱུས་ཀྱི་དགེ་ཡོན་ཐོན་པ་དང་།
འགྲན་ཤགས་ཀྱི་ལྕེ་ནོན་པ་དང་། ཁྱོམ་ཚོས་བཞད་གད་ཐོན་པ་དང་གསུམ་ལ་སྨྲ་བ་ངག་གི་རྩལ་གསུམ་ཟེར། དཔའ་ལ་བརྟན་ཚུགས་པ་དང་གཅིག མཛངས་ལ་བློ་མྱུར་བ་དང་གཉིས། གོ་གསལ་ལ་གཏིང་སུས་ཀྱང་མི་རྟོགས་པ་དག་གསུམ་ལ།
བློ་གྲོས་སེམས་ཀྱི་རྩལ་གསུམ་ཟེར། ཕོ་རྩལ་སྣ་དགུ་ནི། མདའ་རྡོ་མཆོངས་གསུམ། ཤོ་ཕྲས་རྩིས་གསུམ། བང་ཤགས་རྐྱལ་གསུམ་དང་དགུའོ། །ཕོ་རྩལ་སྣ་དགུ་འདི་འཛོམ་ན་མ་སངས་སྤྲུལ་པར་བྱེད་དོ།
།།

གནོད་སྦྱིན་སྤྲུལ་པ་རྣམ་རྒྱལ་གླིང་པའི་བྱོན་ཚུལ་བཞུགས་སོ། །ཨོཾ་སྭ་སྟི། འགྲོ་བའི་གཙུག་རྒྱན་དཔལ་ལྡན་ས་སྐྱ་པའི། །སྐུ་རིང་ལས་བྱུང་དཔོན་ཆེན་ཉེ་གནས་སོགས། །རབ་དང་རིམ་པར་བྱུང་བ་མང་མོད་ཀྱི།
།ཕྱི་སྐོར་བླ་བྲང་ཁོ་ནའི་བྱ་བ་རྣམས། །ཆེས་ལྷག་ཕུལ་ཕྱིན་སྒྲུབ་པའི་ཉེ་གནས་མཆོག ། དམ་ཚིག་གཙང་ཞིང་བསོད་ནམས་དཔལ་གྱིས་མཐོ། །ཟས་ནོར་དབང་འབྱོར་གནོད་སྦྱིན་སྤྲུལ་པར་གྲགས། །བྱས་པ་ལག་རྗེས་ཆེ་བ་འདི་ལྟར་བྱུང་།
།དེའང་སྔོན་སྤུ་རྒྱལ་བོད་འདི། ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་གྱི་སྐུའི་རིང་ལ། ཟ་ཧོར་ཀྱི་ཡུལ་ནས། མཁན་པོ་བོ་དྷི་སཏྭ་གདན་དྲངས་ནས། བླ་མའི་མཆོད་གནས་སུ་བཀུར།
བོད་དུ་བཙུན་པ་ལ་སྔ་བ། སད་མི་མི་བདུན་བྱ་བ་རབ་ཏུ་བྱུང་ནས། འཁོར་མང་པོ་དང་བཅས་ཏེ། སངས་རྒྱས་ཀྱི་བསྟན་པ་དར་བར་མཛད། དེ་དང་དུས་མཉམ་དུ་ནུབ་ཕྱོགས་ཨུ་རྒྱན་གྱི་ཡུལ་ནས།
སློབ་དཔོན་པདྨ་འབྱུང་གནས་གདན་དྲངས། བོད་ཀྱི་ལྷ་ཀླུ་གདུག་པ་ཅན་དམ་ལ་བཏགས། རྒྱ་གར་ཨོ་ཏན་ཏ་པུ་རིའི་གཙུག་ལག་ཁང་ལ་དཔེ་བླངས་ནས། རི་རབ་གླིང་བཞི་གླིང་ཕྲན་ཉི་ཟླ་ལྕགས་རི་མུ་ཁྱུད་དང་བཅས་པ།
དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་བཞེངས། བོད་རྒྱལ་པོའི་བླ་མར་མངའ་གསོལ། དེའི་དུས་སུ་ཨུ་རྒྱན་

པད་མའི་དངོས་སློབ་གཉགས་དང་། འཁོན་རྡོ་རྗེ་རིན་ཆེན་དང་། སོ་ཟུར་སྣུབས་གསུམ་ལ་སོགས། དཀྱིལ་འཁོར་གཙོ་བརྒྱད་དུ་གྲགས་པ་བྱུང་། དེ་རྣམས་ཀྱི་ནང་ནས། དབས་ཀྱི་སྟོན་པ་ཨ་མེས་མཚན་རྡོ་རྗེ་རྒྱལ་མཚན་བྱ་བ།
བདུད་རྩི་ཡོན་ཏན་གྱི་ལྷ་ཚོགས་ལ་ཐུགས་དམ་གྱི་གཙོ་བོ་མཛད་ཅིང་། ཆོས་སྐྱོང་ཚོགས་བདག་དཀར་དམར། བྲན་དུ་འཁོལ་ནུས་པ་གསང་སྔགས་རྙིང་མའི་གྲུབ་ཐོབ་ཆེན་པོ་ཞིག་དང་། དབུས་རུ་སྐྱི་ཤོད་ཀྱི་ལུང་པར།
ཟུལ་ཕུ་འོ་མའི་ནགས་འདབས་སུ་བྱུང་ཏེ། བླ་མ་དེ་ཉིད་ཀྱི་ཟུལ་ཕུ་གནས་གསར་གྱི་དགོན་པ་བཏབ། སྔགས་པའི་གྲྭ་བུ་སློབ་མང་པོ་བསྐྱངས་ནས། གསང་སྔགས་ཀྱི་བསྟན་པ་དར་བར་མཛད།
དེ་ནས་བཟུང་སྟེ། རྒྱུད་པ་བཅུ་ཙམ་གྱི་བར་ལ། གནམ་ལ་རྡོ་རྗེའི་གུར་མ་ཞིག་པ། ས་ལ་དཀྱིལ་འཁོར་གྱི་བཀྲག་མ་ཡལ་བ། བར་ན་རཀྟའི་མཚོ་མ་བསྐམས་པའི། སྔགས་འཆང་གྲུབ་པ་ཐོབ་པ་མང་པོ་བྱུང་ངོ་། །དེའི་སྐབས་སུ་ཧོར་ས་སྐྱ་པ་ཡོན་མཆོད་དུ་འབྲེལ་ནས།
བོད་ཆོལ་ཁ་གསུམ་པོ་ལ་ས་སྐྱ་པས་ཁ་ལོ་བསྒྱུར་བའི་དུས། གནས་གསར་སྔགས་པའི་དབོན་རྒྱུད། དབོན་པོ་དཀོན་མཆོག་སྐྱབས་ཟེར་བ་ཞིག་བྱུང་བ་དེས།
དཔལ་ལྡན་ས་སྐྱར་བླ་མ་བདག་ཉིད་ཆེན་པོ་བཟང་པོ་དཔལ་བ་ཡབ་སྲས་ཀྱི་ཞབས་ལ་བཏུགས། ས་སྐྱ་ནང་སོ་དང་། ཆུ་མིག་ཁྲི་ཁང་ལོ་འགའ་བཟུང་། ཉེ་གནས་ཆེན་པོ་མགོན་པོ་སྐྱབས་ཞེས་པར་གྲགས་པ་དེའི་རིང་ལ།
གཙང་སྟོད་ལྷན་ལུང་གི་ས་ཆ་དང་། པ་སྣམ་ཕྱོགས་ཀྱི་ས་ཕྲན་འདྲ་བདག་ཏུ་བཟུང་བར་འདུག འདི་ཡན་ལ་སོ་སོར་གྱེས་པའི་རུས་མཚམས་ནི། རྟ་ནག་ཕུག་པ། དཔོན་དགོས་པ་རིན་ཆེན་པ་སྐོར་ཡང་ཡིན་པར་བྱེད་ཅིང་།

ཟུལ་ཕུ་ཕྱོགས་ནའང་ད་ལྟ་ཡང་། སྔགས་རྒྱུད་འཛིན་པ་མང་རབ་ཡོད་པར་སྣང་། ཉེ་གནས་ཆེན་པོ་མགོན་པོ་སྐྱབས་པ་ལ། སྲས་པོ་མཆེད་གསུམ་བྱུང་བའི་ཆེ་བ། ཆེན་པོ་དོན་གྲུབ་རྒྱལ་མཚན་པ་དེ་བསྟན་པའི་མངའ་བདག་ཏི་ཤྲི་ཀུན་བློའི་ཞབས་ལ་གཏུགས།
བོད་ཁམས་སུ་གདན་ས་བར་བ། རྩེ་འོད་བསམ་གྲུབ་ཀྱི་ཉེ་གནས་ཆེན་པོ་དང་། ཤོ་ཐམ་ཁ་གནང་། དེ་ནས་བཟུང་འཕགས་པ་ཀུན་བློ་གཤེགས་ནས། ཏི་ཤྲི་ཀུན་རྒྱལ་བའི་ཕྱག་ཕྱི་མཐིལ་བྱས།
གོང་ལ་བྱོན་བླ་མས་ཐུགས་ལ་བཏགས་ནས། ཕོ་བྲང་ཏའི་ཏུར། རྫོང་ཁ་བུའི་ཁྲིམས་ར་དང་། ཉེ་གནས་ཆེན་པོ་ལ་བསྐོས། བོད་ལ་འབྱོན་ཁར་གོང་མ་ཐོ་གོན་ཐི་མུར་རྒྱལ་པོས། དུ་དབེན་ཤྲི་མཚན་དང་ལུང་ལག་རྟགས་བཟང་པོ་གནང་ཞིང་།
ཁྱད་པར་ཡབ་ཡུམ་གཙང་སྟོད་ལྷན་ལུང་གི་འོག་ཏུ་ལྷན་གངས་གདོང་ཡན། སྤན་སྨད་ཇོ་བོ་རིགས་གསུམ་མགོན་པོ་མན། པ་རྣམ་གྱི་གཞིས་ཕྲན་རྣམས་དང་བཅས་པ་གཙང་གཞིས་སུ་འཇགས་པའི།
འཇའ་ས་ཆེན་མོ་གནང་། ཡར་ཕེབས་ནས་ཀྱང་ལྷ་ཁང་བླ་བྲང་བས་གདུང་རྒྱུད་ཡབ་སྲས་རྣམས་ཀྱིས་ཞབས་ཏོག་ཚུལ་བཞིན་སྒྲུབ་པར་གདའོ། །དེའི་གཅུང་ཆེན་པོ། དཔལ་ལྡན་རྒྱལ་མཚན་པ་དེས། ཏ་དབེན་གུ་ཤྲི་ཀུན་དགའ་ཉི་མས་ཐོག་དྲངས་འཇམ་དབྱངས་དོན་ཡོད་རྒྱལ་མཚན་པ་སྐུ་མཆེད་པའི་ཕྱག་ཕྱིར་སླེབས།
རིན་ཆེན་སྒང་བླ་བྲང་བའི་ཉེ་གནས་ཆེན་པོ་མཛད། རིན་ཆེན་སྒང་ག་ལྕགས་རི་ཆེན་མོ་དང་། སྒོ་སྤེ་ཤར་ནུབ།
གར་ཕུའི་ཕྱོགས་བཞིས་ཁ་ཁྲམ་མོ། །བོ་དོང་ཨེའི་ལྕགས་རི་ཕྱི་མ། སྒོ་ལྕོག་འཁོར་མ། ནང་དུ་བུད་རྩེ་གསར་མ། ཕྱི་རུ་མགྲོན་ཁང་སྐར་བཅས། གཞན་ཡང་བོ་དོང་མ་

ལས་དགའ་བའི་བུ་བཞིར་གྲགས་པའི་གཞིས་ཀ་བཀྲ་ཤིས་སྒང་། རོག་ཚེ། ཤབ་དགེ་སྡིང་། འཇད་མཐོང་སྨོན་ལ་སོགས། གཞིས་ཆེ་ཆུང་མང་པོའི་མཁར་ལས་གསར་བརྡུངས་ཞབས་སུ་ཕྱུག་པར་བཞེངས། མདོར་ན་བླ་བྲང་གི་བྱ་བ་ཁོ་ན་ལ་གཙོ་བོར་སྟོན་པའི་ནང་གི་གསོག་མཆོག
ཕྱིས་འདུལ་སྐྱོང་དགོས་པ་གང་ལའང་། ཕྱིས་སྐོར་གྱི་ཉེ་གནས་ཆེན་མོ་རྣམས་ཀྱི་ནང་ནས། འདི་ཉིད་བྱ་བ་ལག་རྗེས་ཤིན་ཏུ་ཆེ་བར་གྲགས་སོ། །གཅུང་ཆུང་ཤོས་ཆེན་པོ་ནོར་བུ་བཟང་པོ་པས།
གཅེན་གྱི་རྗེས་སུ་འབྲང་སྟེ། བོ་དོང་གི་ཉེ་གནས་ཆེན་པོ་མཛད། དཔལ་ལྔན་བླ་མ་དམ་པ་དང་ཆོས་རྗེ་བསོད་རྒྱལ་བ། ཆོས་འཁོར་ཆེན་མོ་སྐོར་བའི་མཐུན་རྐྱེན། བརྗིད་ཁུར་མཐིལ་གཞུ་སོགས་རིན་ཆེན་སྒང་པའི་གདུང་རྒྱུད་ཞལ་ངོ་རྣམས་ཀྱི་ཞབས་ཏོག་བསྒྲུབས།
གཅུང་པོ་སློབ་དཔོན་ཆེན་པོ་བསོད་ནམས་ཡོན་ཏན་པས་རབ་ཏུ་བྱུང་ནས་དཔལ་བོ་དོང་ཨེའི་ཆོས་དཔོན་མཛད་དོ།
།གཅེན་པོ་དོན་རྒྱལ་དུ་དབེན་ཤྲཱིས། ཇོ་མོ་ཁམས་མོ་ལ། སྲས་ཤིག་བྱུང་བ་ནི། དབང་ཧུ་བསོད་ནམས་རྒྱལ་མཚན་པའོ། །ཡང་ཇོ་མོ་གཙང་མོ་ལ་སྲས་སློབ་དཔོན་དོན་གྲུབ་རྒྱལ་མཚན་པ་བྱུང་ནས། རིན་ཆེན་སྒང་དང་།
བོ་དོང་དུ་ཐོག་ཅིག་བཞུགས་ནས། ཆེན་པོ་གྲུབ་རྒྱལ་དུ་གྲགས་སོ། །དེས་རྩ་བའི་གཞིས། གཙང་སྟོད་ལྷན་ལུང་གི་སྐོར་རྣམས་སྒོས་བདག་ཏུ་བཟུང་། དེའི་དབོན་སྲས་ཀྱི་རྒྱུད་དང་། ལྷན་ལུང་པ་ཡབ་སྲས་རྣམས་ཡིན་ནོ།
།དབང་ཧུ་ཆེན་པོ་དེ་ཉིད་ཀྱིས་སྐུ་གཞོན་ནུའི་དུས་དཔལ་བོ་དོང་ཨེའི་ཆོས་གྲྭ་ཆེན་པོར་དཔང་ལོ་ཙཱ་བ་བློ་གྲོས་བརྟན་པའི་དྲུང་དུ། རབ་ཏུ་བྱུང་ནས་མངོན་པ་མཛོད་ལ་སློབ་གཉེར་མཛད་པའི།
དགེ་

བཤེས་སུ་གྲགས། དེའི་སྐབས་སུ། བླ་ཆེན་བསོད་བློ་བ་སྐུ་མཆེད། དུས་མཆོད་བླ་བྲང་ནས། སྟག་ཚང་རྫོང་ཁར་ཕེབས་པའི་ཕྱག་ཕྱིར་བྱོན། གསོལ་གཟིམ་མཛད་པ་གང་ལའང་འཇུག་པའི་ལས་ཚན་མཐིལ་བཟུང་། ཞབས་ཏོག་ལ་བརྩོན་ཅིང་།
ཕྱི་ནང་གི་བྱ་བ་ལ་མཁས་པས། བླ་ཆེན་པ་ཤིན་ཏུ་མཉེས་ནས། གོང་ལ་བྱོན་པའི་ཕྱག་ཕྱིར་ཁྲིད། བླ་མའི་སྐུ་དྲིན་ལ། གོང་མ་ཐོག་གན་ཐི་མུར་རྒྱལ་པོས། རི་ཙིང་དབང་གི་ལས་འཛིན། ཁྲིམས་ར་བརྒྱད་ཡོད་པའི་ཆེ་ཤོས་གཡས་ཕྱོགས་ཀྱི་དབང་ཧུའི་མཚན་དང་།
དམ་རྟགས་ལུང་བཟང་པོ་དང་བཅས་པ་གནང་། ཡར་ཕེབས་ནས་པའེ་ལེན་དབང་གྲགས་པ་རྒྱལ་མཚན་པས་བཀའ་ལུང་ཇི་ལྟར་གནང་པ་བཞིན། ལས་སྟོད་མངའ་རིས་ཀྱི་ཕྱོགས་ལ་ལམ་འཕྲང་དགྲ་གཉེན་གང་ལའང་མ་བསམ་པར་བྱོན་ནས།
དགྲ་ཕྱོགས་འདུལ་བ་དང་། རང་ཕྱོགས་བསྟོད་པ་ལ་སོགས་བྱ་བ་ཆེན་པོ་རྣམས། དཔོན་པོའི་དགོངས་པ་དང་མཐུན་པར་གྲུབ་ནས་ཕྱིར་ཕེབས་དུས།
དཔོན་ས་ནས་ཀྱང་མངའ་རལ་གསུམ་གྱི་གདན་ས། ལྷ་སྡེ་མི་སྡེ། ཡ་མི་སྙན་གྱིས་རུས་སྡེ་དང་བཅས་པ་བཞེངས་ཏེ། དཔའ་ཞལ་ལ་གནང་། སྟག་ཚང་རྫོང་གོང་འོག་གི་གཉེར་ལས་ཉེ་གནས་ཆེན་མོ་ལ་བསྐོས། མི་དབང་ཆེན་མོ་རང་གི་སྲས་མོ།
བྱང་སེམས་བསོད་ནམས་རྒྱལ་མོ་བ་ཁབ་ཏུ་གནང་བ་ལ་སོགས། གདུང་རུས་ལས་ཆད་པའི་དབོན་སྲས་ངོ་བོ་དང་འདྲ་བར་འཇོག་པ་སོགས། ཐུགས་འདོགས་ཤིན་ཏུ་ཆེ་བར་མཛད་ཅིང་། དཔོན་སའི་ཐུགས་འདོགས་དང་།
ཁོང་རང་ཡང་རྒྱལ་ཁྲིམས་ཀྱི་བྱ་བ་ལ་མཁས་ཤིང་། སྐུ་བསོད་ཀྱི་དཔལ་གྱི་མངོན་པར་མཐོ་བས། དགྲ་འདུལ་གཉེན་སྐྱོང་སྡེ་སྲིད་

མཛད་འཕྲིན་མཐའ་དག་ལྷུན་གྱིས་གྲུབ་ནས། ཆུ་མོ་ཕག་གི་ལོ་ཧོར་ཟླ་བརྒྱད་པའི་ཚེས་བཅོ་ལྔ་བཟའ་སྐར་དུས་ཚེས་འཕྲོད་སྦྱོར་ཀུན་བཟང་བའི་ཉིན་ནས། རྫོང་རྣམ་རྒྱལ་གླིང་ཆེན་གྱི་འགྲམ་བཏིང་། རིང་པོར་མ་ཐོགས་པར་ཞབས་སུ་ཆུག་པར་བཞེངས།
མཉམ་མེད་རྒྱལ་བ་བཟང་པོས་ཐོག་དྲངས། བླ་མ་དགེ་བའི་བཤེས་གཉེན་བཟང་གྲགས་མང་པའི་རྫོང་ལ་རབ་གནས་གསོལ། སྦྱིན་བདག་རང་གི་ཡི་དམ་གྱི་མཚན་དང་མཐུན་པར་བྱེད་གསུང་ནས།
རྣམ་རྒྱལ་གླིང་ཆེན་ཞེས་པར་མིང་བཏགས། སོན་ཝི་པའི་མི་དཔོན་ཆེན་མོ་འདི་ཉིད་ནི་བཟང་ཞིང་དཔའ་བ། མཐུ་སྟོབས་ཟས་ནོར་ལ་དབང་འབྱོར་པས། རང་གཞན་གྱི་མངའ་ཞབས་ཐམས་ཅད། བདེ་བ་ལ་བཀོད་པའི་སྙན་གྲགས་ཀྱིས་དབུས་གཙང་ཐམས་ཅད་ཁྱབ་པར་གྱུར་ཅིང་།
གནོད་སྦྱིན་ཚོགས་ཀྱི་བདག་པོའི་སྤྲུལ་པར་གྲགས་སོ། །དེ་ཉིད་ཀྱི་ཇོ་མོ་སྔོན་མ་འབྲི་གུང་དགུང་ཁར་དབོན་མོ་ལ། སྲས་དྲུང་ཆེན་ཆོས་རྒྱལ་བཟང་པོ་བ་བྱུང་ཞིང་།
གདུང་རྒྱུད་ལྕམ་མོ་ལ། ཐོག་མར་སྲས་གཉིས་བྱུང་བ། གྲུབ་ཆེན་གོང་མ་འདྲའི་སྐུ་སྐྱེས་བཞེངས་པར་འདུག་ནའང་། གཞོན་ནུ་ལ་སྐུ་གཤེགས། དྲུང་ཆེན་ཆོས་རྒྱལ་བཟང་པོ་བ་དེ་ཉིད།
དགུང་ལོ་བརྒྱད་པ་ལ་ནུབ་ཆོས་ལུང་དགོན་པར། མཁན་ཆེན་རིན་པོ་ཆེ་རྒྱལ་བཟང་པའི་དྲུང་དུ་བཞུགས་ནས། ཆབ་ཀློག་ཡིག་རྩིས་ལ་སོགས་སྐུ་ཆེ་བའི་ཡོན་ཏན་མཐའ་དག་ལ་ཐུགས་གོམས་པར་མཛད། བཅུ་གཉིས་པ་ནས་རི་ཙིང་དབང་རྣམ་སྲས་རྒྱལ་མཚན་པས་དྲུང་དུ་བྱོན།
གསོལ་དཔོན་གྱི་མཐིལ་ཡུན་རིང་བཟུང་། སྐུ་དང་གྲིབ་མ་བཞིན་འབྲལ་བ་མེད་པར་ཕྱག་ཕྱིར་བརྩོན་ཅིང་།

རྫོང་གོང་འོག་གི་གཉེར་ལས་ཀྱང་ཡབ་སྲས་པའི་ལོ་སུམ་ཅུ་སོ་བདུན་མཛད་པའི་རིང་ལ། བླ་བྲང་གི་ནང་དུ་གསོལ་བཟང་ཞིང་། ཕྱི་ནས་དགྲ་ཐོས་སྐད་གཅིག་ཀྱང་མ་ཕོག་པས། བུ་རྟ་འདབ་རྒྱས་པ་དང་། མི་སྡེ་མངའ་ཞབས་བདེ་སྐྱིད་ལ་ལོངས་སྤྱོད་པ་བྱུང་།
ཡབ་བདེ་བར་གཤེགས་པའི་དགོངས་པ་རྫོགས་ཐབས་རྣམས་ཀྱང་། གཙང་གཡས་རུའི་ཕྱོགས་སུ་བཟང་ཞིང་ངོ་མཚར་ཆེ་བའི་ཚད་ཐུབ་པར་བསྒྲུབས། རང་གི་རྫོང་མངའ་ཞབས་ལ།
ཕ་རོལ་གྱི་དམག་དཔུང་སྟོབས་ཆེན་གྱིས། སྐོར་རྒྱག་གནོད་པ་ཡུན་རིང་བྱུང་དུས། ཕྱི་ནང་ཀུན་གྱིས་དཔོན་གཡོག་ཐམས་ཅད་ལ་སྨོན་ཅིང་། མ་ཁྲེལ་སྲ་ཕུར་ལེགས་པར་བཅས་པས། ཕྱི་མི་སླུ་བྲིད་མགོ་སྐོར་དམག་དཔུང་གང་གིས་ཀྱང་།
རང་སྡེ་གཞོམ་པར་མ་ནུས་པའི་སྟེང་དུ། སྟག་ཚང་རྫོང་གི་བསྟན་ཇུས་ཟིན་པ་དང་། གཙང་སྲིད་ཀྱི་འགོ་ཚུགས་པའི་སྐྱེས་བུ་སྡེ་དཔོན་ཆེན་པོར་གྱུར་ཅིང་། དེར་རྟིང་ནས་ས་ཟུགས་ཀྱི་རྫོང་གདན་མངའ་ཞབས་གསར་དུ་ཆོད་པ་ཤིན་ཏུ་མང་ལགས་འདི་པ་ཡབ་ཡུམ་དཀར་ཕྱོགས་ལ་མོས་ཤིང་།
ཐུགས་དགེ་དཔའ་མཛངས་ལྡན་པས། གོང་འོག་སྐུ་ཉེ་འབྲེལ་ཆགས་ཐམས་ཅད་ལ་བཀུར་སྐྱོང་། འབྲོག་ལམ་ཟས་ནོར་ཀྱི་འཛིན་ཚུགས་མཚན་དག་དོན་དུ་ལྡན་པས།
མཐུན་འཇུག་གང་ལའང་། སུས་ཀྱང་འགྲན་དུ་མེད་པའི་སྙན་གྲགས་ཀྱི་ཕྱོགས་ཀུན་ཏུ་ཁྱབ་ལ། ཆོས་རྒྱལ་ཆེན་པོར་གདའོ། །དྲུང་ཆེན་པོ་པ་དེ་ཉིད་དང་།
གདུང་རྒྱུད་ལྕམ་མོ་བྱང་སེམས་བསོད་ནམས་རྒྱལ་མོ་བ་ལ། སྲས་པོ་མཆེད་གཉིས་བྱུང་བའི་གཅེན་དྲུང་རྒྱལ་བ་དཔལ་བཟང་པོ་པ་ཡིན་ཅིང་། གཅུང་པོ་ནང་སོ་ཆོས་སྐྱོང་རྒྱལ་མཚན་དཔལ་བཟང་

པོ་པ་འདི་བས། མི་དབང་ནམ་མཁའ་ལེགས་པའི་གསོལ་དཔོན་བཟུང་། སྐུར་སྐྱོང་འབྲོག་ལམ། སྡེ་སྲིད་ཆེན་པོ་དང་། ཡར་འཕེལ་ལ་བྱུང་བའི་མཛད་འཕྲིན་ལ་གཡེལ་མི་མངའ་ཞིང་། སྐུ་བརྟན་པར་བཞུགས་པ་ལགས་སོ།
།སྔོན་ཆད་སྐུ་བསོད་རྣམ་དཀར་འཕྲིན་ལས་ཀུན། །རྒྱུ་རྐྱེན་འཛོམས་པས་ཡར་འཕེལ་འབྱུང་བ་བཞིན། །ཕྱི་རབས་རྒྱུད་འཛིན་སྐུ་ཚེ་བརྟན་པ་དང་། །དཔལ་འབྱོར་མངའ་ཐང་ཆེ་ཆེར་དར་རྒྱས་ཤོག། །།

བོད་དུ་བསྟན་པ་ཕྱི་དར་དང་། མཁས་གྲུབ་སྡེ་དགོན་བྱུང་ཚུལ་བཞུགས་སོ། །ཨེ་མ་ཧོ། ཆོས་རྒྱལ་མེས་དབོན་མཁྱེན་བརྩེའི་ནམ་མཁའ་ལ། །བསྟན་པའི་ཉི་མ་བོད་ཀྱི་ཡུལ་དུ་གསལ། །སྡིག་ཆེན་དར་མའི་དགྲ་ཅན་གདོང་པ་ཡིས།
།ཆུ་མོ་ཕག་ནས་དྲུག་ཅུ་རྩ་བརྒྱད་བར། །མུན་པའི་རྒྱལ་ཁམས་བཞིན་དུ་ནག་པོར་བསྒྲིབས། །བོད་ཁམས་ཕལ་ཆེར་བསྟན་པའི་སྒྲ་མི་གྲགས། །བསྟན་འཛིན་ཐམས་ཅད་གབ་དང་བྲོས་ལ་རྩོལ། །དབུས་གཙང་མཐིལ་དུ་ཆོས་མིན་སྣ་ཚོགས་དར།
།རྒྱལ་ཁྲིམས་ཆེན་པོའང་རང་གི་སྤྱོད་པར་ཐལ། །དེ་ལ་རྒྱལ་བ་རྣམས་ཀྱིས་མ་བཟོད་པར། །མངའ་བདག་ཚ་ལ་ན་ཡི་ཐུགས་རྒྱུད་བསྐུལ། །བླ་ཆེན་སྤྱན་སྔར་ཆོས་ཞུ་རིམ་པར་བརྫངས།
།བསྟན་པའི་མེ་རོ་སྨད་ནས་བསླང་ཚུལ་དང་། །ཕྱི་དར་རྒྱས་པ་བྱུང་ཚུལ་འདི་ལྟར་སྣང། ཞ་ལུ་བུ་སྟོན་ཆོས་རྗེའི་ཆོས་འབྱུང་ལ། །བོད་ཡུལ་ཁ་བ་ཅན་གྱི་ཡུལ་ལྗོངས་འདིར། །སངས་རྒྱས་བསྟན་པ་ཕྱི་དར་བྱུང་ཚུལ་ནི།
སྡིག་རྒྱལ་གླང་དར་མར་གྲགས་པ་དེ་ཉིད། ཆུ་མོ་ལུག་ལོ་སུམ་ཅུ་སོ་དགུ་ལོན་པའི་དུས། མངའ་བདག་ཁྲི་རལ་གྲོངས་ནས། ཁོང་གིས་རྒྱལ་སྲིད་བཟུང་། ལོ་གཉིས་རྒྱལ་པོ་ཚུལ་བཞིན་སྒྲུབ།
ཆུ་མོ་ཕག་གི་ལོ་གཞུག་ནས་ཐུགས་ལ་གདོན་གསོལ་བ་དང་། བློན་པོ་རྒྱལ་ཏོ་རེ་སྟག་སྣ་ཅན་ལ་སོགས་པ་སྡིག་པ་ལ་དགའ་བ་རྣམས་ཀྱིས་བསྒྱུར་ནས། སྔར་ནུ་བོ་ལ་རྒྱལ་སྲིད་བསྐོས་པའི་སྙིང་ནད་

དུ་བྱས། བོད་དུ་སངས་རྒྱས་ཀྱི་བསྟན་པ་བསྣུབས། ལོ་ཕྱེད་དང་བཞིར་སྡིག་རྒྱལ་ཁོ་ན་བྱས། ཞེ་བཞི་ལོན་པ་མེ་ཕོ་སྟག་གི་ལོའི་དུས། ལྷ་ལུང་དཔལ་གྱི་རྡོ་རྗེས། ལྷ་སའི་རྡོ་རིང་རྩ་རུ་གླང་དར་མ་བཀྲོངས་སོ།
།དེའི་དུས་སུ་འཇད་ཀྱི་མི་གཙང་རབ་གསལ་དང་། བོ་དོང་པ་གཡོ་དགེ་འབྱུང་། སྟོད་ལུང་པ་དམར་ཤཱཀྱ་མུ་ནེ་གསུམ་པོ། དཔལ་ཆུ་བོ་རི་ལ་སྒོམ་ཞིང་ཡོད་པས་ན་བཙུན་པས་ཁྱི་ར་བྱེད་པ་མཐོང་ཏེ།
དྲིས་པས་རྒྱལ་པོས་བསྟན་པ་བསྣུབས་པར་ཤེས་ཏེ། འདུལ་བའི་པོ་ཏི་དྲེལ་ཁལ་གཅིག་བཀལ་ནས་མངའ་རིས་སྟོད་དུ་བྲོས། གར་ལོག་ལ་ལམ་བྱས་ནས་ཧོར་ཡུལ་དུ་ཕྱིན་ལ། ཆོས་དར་བར་བྱ་སྙམ་པ་ལ། སྐད་རིགས་མི་གཅིག་ལོ་ཙཱ་མེད་པས་དར་བར་མ་ནུས་ཏེ།
མདོ་སྨད་ལྷོ་དངོས་ཀྱི་བེ་ར་ཚྭ་མཚོ་ན་ཚུར་བྱུང་ནས། རྨ་ལུང་རྡོ་རྗེ་བྲག་ར། ཨན་བྱུང་གནམ་རྫོང། དན་ཏིག་ཤེལ་ཀྱི་ཡང་དགོན་དུ་སླེབས། སྒོམ་ཞིང་ཡོད་པ་ལ།
རྨ་ཆུ་ཁའི་ཕྱུགས་རྫིས་མཐོང་ནས་ཡུལ་མི་ལ་སྨྲས་པ། བོན་པོའི་གྲུབ་ཐོབ། མུ་ཟུ་གསལ་བཟང་བྱ་བའི་བུ་ལོ་བཅོ་ལྔ་ལོན་པ། ལས་དང་སྐལ་བ་ལྡན་ཞིང་མོས་པ་ལ་སྤྱོད་པའི། དཔལ་དམུ་ཟུ་གསལ་འབར་གྱི་ཚོར་ནས།
ལྟར་ཕྱིན་པས་མཐོང་བ་ཙམ་གྱི་དད་ནས། རབ་ཏུ་བྱུང་བ་ཞུས་པ་ལ། འདུལ་བའི་བསླབ་བྱའི་པོ་ཏི་བསྟན་ནས། འདི་ལ་ལྟོས། འདི་ལྟར་རབ་ཏུ་བྱུང་ན་གསུངས། བལྟས་པས་ཤིན་དུ་དད་ཏེ་མཆི་མ་བྱུང་ངོ་།
།དེར་གཙང་གིས་མཁན་པོ། གཡོས་སློབ་དཔོན་བྱས་ནས་རབ་ཏུ་བྱུང་དགེ་ཚུལ་གྱི་མིང་། མཁན་སློབ་དང་སྦྱར་ནས་དགེ་བ་རབ་གསལ་དུ་བཏགས་སོ། །ཕྱིས་ཐུགས་རབ་ཆེ་བས། དགོངས་པ་རབ་གསལ་དུ་གྲགས་སོ།
།དེ་ནས་ལོ་འགའ་སོང་བ་དང་། བསྙེན་རྫོགས་ཞུས་དུས། དགེ་སློང་ལྔ་མ་ཚང་བས་མི་ཡོང་གསུངས། ལྷ་ལུང་དཔལ་གྱི་

རྡོ་རྗེ་ན་རེ། ངས་རྒྱལ་པོ་བསད་པས་བྱར་མི་རུང་གཞན་ནས་བཙལ་གྱིས་རྒྱ་ནག་ཧ་ཤང་ཀེ་ཝང་དང་། གྱི་བན་བྱ་བ་བཏང་བྱུང་བ་དང་། མཁན་སློབ་དང་དམར་གྱིས་གསང་སྟོན། རྒྱའི་དགེ་སོང་གཉིས་པོས་ཁ་སྐང་བྱས་ཏེ་ལྔ་ཚོགས་ཀྱིས་བསྙེན་རྫོགས་བྱས་སོ།
།དེ་ནས་ལོ་ལྔ་ལོན་པ་དང་། བསམ་ཡས་ན་ཡུམ་བརྟན་གྱི་རྒྱལ་རྒྱུད། མངའ་བདག་ཚ་ལ་ན་ཡབ་སྲས་ཀྱིས། མདོ་སྨད་ན་རབ་བྱུང་ཡོད་པའི་རྒྱུ་མཚན་ཚོར་ནས། དབུས་གཙང་གི་མི་ཤེས་རབ་དང་སྙིང་རུས་ཆེ་རྣམས།
ཆོས་འཚོལ་བ་ལ་ངེས་པར་བཏང་དགོས་དགོངས་པར་ཤར་ཏེ། དབུས་ནས་གླགས་པ་ལམ་པ། ཀླུ་མེས་ཤེས་རབ་ཚུལ་ཁྲིམས་དང་། འབྲེ་ཡེ་ཤེས་ཡོན་ཏན། རག་ཤི་ཚུལ་ཁྲིམས་འབྱུང་གནས།
སྦ་ཚུལ་ཁྲིམས་བློ་གྲོས། སུམ་པ་ཡེ་ཤེས་བློ་གྲོས་དང་ལྔ། གཙང་ནས། མགུར་མོ་རབ་ཁ་བ། ལོ་སྟོན་རྡོ་རྗེ་དབང་ཕྱུགཤབ་སྒོ་མངའ་བའི་ཚོང་བཙུན་ཤེས་རབ་སེང་གེ མངའ་རིས་པ་འོད་རྒྱལ་སྤུན་གཉིས།
བོ་དོང་པ་ཨུ་པ་ལྟེ་དཀར་བ་དང་ལྔ་སྟེ། མི་བཅུ་པོ་དེ་ཁམས་ལ་བརྫངས་ནས། གཙང་གཡོ་དམར་གསུམ་ལ། བཀའ་དྲིན་ཞུས་པས། གཙང་ན་རེ། ངེད་རྒས་པས་མཁན་པོ་མི་འཁྱོངས། བླ་མ་ཆེན་པོ་ལ་ཞུས་གསུངས།
བླ་ཆེན་གྱིས་བསྙེན་པར་རྫོགས་ནས། ལོ་ལྔ་ལས་མ་ལོན་པས་ན། མཁན་པོ་མི་གཏུབ་ཟེར་བ་ལ། གཙང་ན་རེ། དམིགས་བསལ་ལ་གཏུབ་པས་གྱིས་གསུང་ནས། བླ་ཆེན་གྱིས་མཁན་པོ། གཙང་གཡོས་ལས་སློབ་དང་གསང་སྟོན་བྱས།
དམར་དང་ཧ་ཤང་གིས་ཁ་སྐོང་བྱས་ཏེ། ཐམས་ཅད་ཆིག་རྫོགས་བྱས་སོ། །དེ་ནས་བླ་ཆེན་གྱི་ཞལ་ནས་ད་ཁྱེད་རྣམས་ཡར་སོང་ལ། དབུས་གཙང་དུ་བསྟན་པ་དར་བ་ཞིག་གལ་ཆེའོ། །དེའང་ལོ་སྟོན་མཐུ་ཆེ་བས་བསྟན་བསྲུང་གྱིས།
ཀླུ་མེས་སྐུ་བཙུན་

པས་མཁན་པོ་གྱིས། ཚོང་དགེ་བློ་རྣོ་བས་སྟོན་པ་གྱིས། འབྲིང་ཁ་བཀོད་མཁས་པས་གནས་གཞི་ཟུང་གསུངས་ནས་བྱིན་པོ་ཡར་ཡོང་། ཀླུ་མེས་ཀྱིས་གནུབས་ཡེ་ཤེས་རྒྱལ་མཚན་ལ་འདུལ་བ་ཉན་ཅིང་བསྡད་དོ། །དེ་ནས་ཡར་ཡོང་བ་རྣམས་ཀྱིས།
ལྡན་ཀློང་ཐང་དུ་སླེབས་དུས། ལོ་སྟོན་ན་རེ། ཁྱེད་ཚོ་འདི་ཁར་སྡོད་ཅིག ངས་དབུས་གཙང་དུ་ཕྱིན་ལ་བསྟན་པ་དར་ནུས་མི་ནུས་བརྟག་སྟེ། ནུས་ན་བསྡད་ཀྱི་མི་ནུས་ན་ང་ཡང་ལོག་ཡོང་གིས་གསུངས་ནས།
ལྡན་མའི་ཚོང་པ་དང་འགྲོགས་ཏེ་ཡར་བྱོན། དེའི་ཕྱི་ལོ་ཀླུ་མེས་ཀྱིས་ཀྱང་། སློབ་དཔོན་ལ་ཞུས་ནས་ཡར་བྱོན་པ་དང་། ལོ་སྟོན་གྱི་ཁོང་རྣམས་ལ་བསུ་བ་ལ་བྱོན་པས། ཐམས་ཅད་དབུས་སུ་འཛོམས་ནས།
ཡར་བྱོན་པ་དང་། བསམ་ཡས་སུ་མངའ་བདག་ཚ་ལ་ན་ཡབ་སྲས་དང་མཇལ་ལོ། །སྡིག་རྒྱལ་གླང་དར་མས་ཆུ་མོ་ཕག་ནས་བསྟན་པ་བསྣུབས། ཁོང་རང་གི་ལོ་མང་མ་ཐུབ་ཀྱང་། དེའི་སྨོན་ལམ་ལོག་པ་དང་།
ལས་ངན་ཤུགས་ཆེས་པས། ལོ་དྲུག་ཅུ་རྩ་བརྒྱད་ཀྱི་བར་ལ། བསྟན་པའི་མིང་མེད་པའི་དུས་སུ། དབུས་གཙང་གཉིས་གྱི་མི་བཅུ་པོ་བསམ་ཡས་སུ་སླེབས། རྒྱལ་པོས་བཀུར་སྟི་དང་བྱ་དགའ་ཆེན་པོ་མཛད། བསྟན་པའི་མེ་རོ་སྨད་ནས་བསླངས་ཏེ།
ཉིན་མོ་ལྟར་གསལ་ཞིང་། དར་རྒྱས་ཆེ་བར་མཛད་དོ། །དེ་ནས་རྒྱལ་པོས་བཀའ་གནང་། ཁོང་རྣམས་གྲོས་མཐུན་པར་དབུས་གཙང་གི་ས་ཆར། རྟེན་ལྷ་ཁང་བཞེངས་པ་དང་། དགེ་འདུན་གྱི་སྡེ་འཛུགས་པར་ཆད་བསྡམས་ཏེ།
ཀླུ་མེས་ཀྱིས། སྔར་སོར་ལ་མོ་ཕྱག་དེའུ་བརྩིགས། གཞུ་ཀུན་དགའ་ར་བ་དང་། ཚ་མིག་བརྩིགས། འབྲིང་ངན་ལམ་སྤྱིལ་མོ་དང་། སྙེ་ཐང་བྲག་སྣ་བྲང་ར་མོ་ཆེ་བརྩིགས། སྔས་ཀྱིས་གཞུང་ཉ་མོ་གྱུར་དང་།
ལན་པ་སྤྱིལ་བུ་བརྩིགས། རཀྴིའི་

འཕྲང་པོ་ལྷ་ཁང་དང་། སུམ་པས་འགྲོ་སྭ་ཐང་དང་། རྨེ་རུ་བརྩིགས། ཁོང་རྣམས་ཀྱི་སློབ་མ་ཡང་སློབ་དང་བཅས་པ་རྣམས་ཀྱིས་ཀྱང་། གཙུག་ལག་ཁང་མང་དུ་བཞེངས་སོ། །གཙང་དུ་ལོ་སྟོན་རྡོ་རྗེ་དབང་ཕྱུག་གིས་རྒྱན་གོང་བརྩིགས།རྒྱ་ཤཱཀྱ་གཞོན་ནུ་དང་།
འགོས་གཡག་སྲུང་ལ་སོགས་པ་བུ་ཆེན་ཉི་ཤུ་རྩ་བཞི་བྱུང་། ཨ་མེས་ཚོང་བཙུན་ཤེས་རབ་སེང་གེས། རྩིག་གི་ཡང་དབེན་བརྩིགས། ཞང་སྟོན་མཚལ་འཕགས་ལ་སོགས།
སློབ་མ་ཡང་མང་དག་བྱུང་བས། དེ་རྣམས་ཀྱི་དགེ་འདུན་གྱི་སྡེ་ལྷ་ཁང་ཚན་ཆེ་བ་བཞེངས། མགོ་གཡག་གི་སློབ་མ། ལྕེ་བཙུན་ཤེར་འབྱུང་གིས་ཞ་ལུ་འ་མོ་བཞེངས། དེ་ལྟར་ཁམས་སུ་དབུས་གཙང་གི་མི་བཅུས་ཕྱིན་ཀྱང་།
སུམ་པ་དང་འོ་རྒྱང་སྤུན་ལ་མཆེད་པ་མེད་ཅིང་། འ་འབྲིང་གཉིས་དེ་རྣམས་ལ་མ་གཏོགས་ཟེར་རོ། །ཨ་མེས་བླ་མ་ཆེན་མོ་དང་། མངའ་བདག་ཚ་ལ་ན་ཡབ་སྲས། དབུས་གཙང་གི་མི་བཅུ་པོ་དང་བཅས་པ་དེ་རྣམས།
བོད་ཁ་བ་ཅན་པ་ལ་ཤིན་ཏུ་ནས་ཀྱང་སྐུ་དྲིན་ཆེའོ། །དེར་རྟིང་བོད་རྒྱལ་འོད་སྲུང་རྒྱུད། ལྷ་བླ་མ་ཡེ་ཤེས་ཁུ་དབོན་རྣམས་ཀྱིས་རྗེ་བཙུན་གྷ་ཡ་དྷ་ར་དང་། ཇོ་བོ་རྗེ་དཔལ་ལྡན་ཨ་ཏི་ཤ ཕ་དམ་པ།
པཎ་ཆེན་ཤཱཀྱ་ཤྲི་ལ་སོགས། རྒྱ་བལ་གྱི་ལོ་པཎ་མང་པོ་གདན་དྲངས་པ་དང་། བོད་ཡུལ་དུ་འཁྲུངས་པའི་བླ་མ་ས་སྐྱ་ཁུ་དབོན། ལོ་ཆེན་རིན་བཟང་། །ཁུ་རྔོག་འབྲོམ་གསུམ། དྭགས་པོ་དང་ཤངས་པ་བཀའ་རྒྱུད་པ་ལ་སོགས།
ལོ་པཎ་མཁས་གྲུབ་བཟང་ལ་མང་བ། རིམ་པར་བྱོན་པ་རྣམས་བཤད་ཉན་སྒོམ་སྒྲུབ་ཀྱིས་བྱ་བ་རྒྱ་ཆེན་པོ་མཛད་པས། བསྟན་པ་རིན་པོ་ཆེ་གངས་ལ་ཉི་མ་ཤར་བ་ལྟ་བུ་གསལ་ཞིང་ དྭངསདངས་པར་བཞུགས་པ་ལགས་སོ།
།བསྟན་པ་ཕྱི་དར་དར་ཚུལ་འདི་བྲིས་པས། །བསྟན་པའི་ཆུ་རྒྱུན་རྒྱུན་རིང་གནས་པ་དང་། །བསྟན་འཛིན་སྐྱེས་མཆོག་མཆོག་ཏུ་ཡར་འཕེལ་ནས། ། བསྟན་ཞུགས་འགྲོ་ཀུན་ཀུན་མཁྱེན་ཐོབ་པར་ཤོག།
།།

ཇོ་བོ་རྗེའི་སློབ་རྒྱུད་དང་། བཀའ་གདམས་པའི་བྱོན་ཚུལ་བཞུགས་སོ། ། ན་མོ་རཏྣ་གུ་རུ་བྷྱཿ གངས་ཆེན་ལྗོངས་འདིར་ཐུབ་བསྟན་གསལ་བ་དང་། །སྙིགས་དུས་འགྲོ་རྣམས་སྨིན་གྲོལ་འགོད་པའི་ཕྱིར། །ཇོ་བོ་ཡབ་སྲས་བཀའ་གདམས་རྒྱུད་པ་རྣམས།
།བྱོན་པའི་རྣམ་ཐར་ངོ་མཚར་འདི་ལྟར་སྣང། །བོད་དུ་བཀའ་གདམས་པའི་རྒྱུད་པ་བྱུང་ཚུལ་ནི། དང་པོ་རྒྱ་གར་གྱི་མཁན་པོ་ཞི་བ་འཚོ་བཟང་པོའི་གདུང་རུས་ལས་ཆད་པ།
ཇོ་བོ་དི་པཾ་ཀ་ར་ཤྲཱི་ཛྙཱ་ན་ཞེས་པ་དེའི་ཡབ་ནི། རྒྱ་གར་ཤར་ཕྱོགས་ཀྱི་ཟ་ཧོར་རྒྱལ་པོ་དགེ་བའི་དཔལ་གྱིས་སྲས་གསུམ་གྱི་འབྲིང་པོ་མཚན་ཟླ་བའི་སྙིང་པོ། གཞོན་ནུ་ནས་དགེ་འདུན་ཕལ་ཆེན་སྡེ་པ་ལ་རབ་ཏུ་བྱུང་ནས།
བི་ཀྲ་མ་ལ་ཤཱི་ལའི་གནས་བརྟན་མཛད་པ། ཇོ་བོ་རྗེ་དཔལ་ལྡན་ཨ་ཏི་ཤ་ཞེས་པ་མཚན་ཡོངས་སུ་གྲགས་པ་དེས་རྒྱ་གར་དུ་འགྲོ་དོན་རྒྱ་ཆེན་པོ་མཛད་ཅིང་། ཆུ་ཕོ་རྟ་ལོ་ལ་དགུང་ལ་དྲུག་ཅུ་རེ་གཉིས་བཞེས་པ།
བོད་ལ་བྱོན་ནས་བལ་པོར་ལོ་གཅིག མངའ་རིས་སྟོད་དུ་ལོ་གཉིས། གཙང་དུ་ལོ་གཅིག་དབུས་སུ་ལོ་བདུན་ཟླ་བ་ལྔའི་བར་ལ་བཞུགས། བསྟན་པ་ཉིན་མོ་ལྟར་ཆེར་གསལ་བར་མཛད་ནས། དོན་གསུམ་པ་ཤིང་ཕོ་རྟ་ལོ་དབྱུག་པ་ཟླ་བའི་ཚེས་བཅོ་བརྒྱད་ལ།
སྙེ་ཐང་འོར་ནས་དགའ་ལྡན་དུ་སྐུ་གཤེགས་སོ། །དེ་ཉིད་ལ་རྒྱ་བོད་ན་སློབ་མ་མང་དུ་ཡོད་ཅིང་། བོད་དུ་ཐུགས་སྲས་ཀྱི་མཆོག་ཁུ་རྔོག་འབྲོམ་གསུམ།

དེའི་ནང་ནས་ཀྱང་བཀའ་གདམས་པའི་མེས་པོ། འབྲོམ་སྟོན་རྒྱལ་བའི་འབྱུང་གནས་དེ། སྟོད་ལུང་སྣམ་ཀྱི་བྱེ་མ་ལུང་པ། རྟེན་དགེ་བསྙེན་ཡིན། ཇོ་བོ་རྗེ་དང་མངའ་རིས་སུ་མཇལ། རྭ་སྒྲེང་དགོན་པ་བཏབ། དེའི་སྲས་ཐུ་བོ་མཆེད་གསུམ་ནི
། ཕུ་ཆུང་བ་གཞོན་ནུ་རྒྱལ་མཚན་དང་། པུ་ཏོ་རིན་ཆེན་གསལ། སྤྱན་མངའ་བ་རིན་ཆེན་འབར་ཏེ། ཁམས་པ་ལུང་པ་དང་། བཞིར་ཡང་གྲགས་སོ། །པུ་ཏོ་བའི་སྲས་ཀྱི་མཐུ་བོ་བུ་ཆེན་བཞིར་གྲགས་པའི་ནང་ནས།
དབུར་སྟོད་ཀྱི་ཞང་ཤ་ར་བ་ཡོན་ཏན་རྒྱ་མཚོ། དེའི་སྲས་བཀའ་བབས་བཞིར་གྲགས་པའི་ནང་ནས། བྱང་སེམས་ཀྱི་བཀའ་བབས། བྱ་འཆད་ཀ་བ། དེའི་སློབ་མ་སེ་སྤྱིལ་བུ་པ། དེས་སྤྱིལ་བུ་བཏབ།
དེ་ན་སློབ་རྒྱུད་རིམ་པ་བཞིན། ལྷ་རིན་པོ་ཆེ་འགྲོ་བའི་མགོན་པོ། ལྷ་ལུང་གི་དབང་ཕྱུག ལྷ་ཟུར་ཁང་པ། རྣལ་འབྱོར་བྱང་སེང་། དེས་གྲོ་ས་དགོན་པ་བཏབ། དེའི་སློབ་མ་སངས་རྒྱས་དར་དེས་མཁའ་རུ་དགོན་པ་བཏབ།
པུ་ཏོ་བའི་སློབ་མ་གཏུམ་སྟོན་བློ་གྲོས་གྲགས་ཀྱིས། སྣར་ཐང་བཏབ་སྟེ། ཆོས་ལུང་སྐུ་གཤེགས་སུ་གྲགས་སོ། །དེའི་གདན་ས་སྡིང་དཀར་སྐུ་གཤེགས། ཤེས་རབ་གྲགས་ཀྱིས་སྣར་ཐང་ཞེས་པའི་མིང་བཏགས།
དེ་ནས་ཞང་བཙུན་རྡོ་རྗེ་འོད། དེ་གསུམ་གའི་སློབ་མ་གྲོ་བདུད་རྩི་གྲགས། དེ་ལ་བླ་མ་ཡི་དམ་མང་པོའི་ཞལ་གཟིགས་ཤིང་། སངས་རྒྱས་སྟོང་གི་ཡ་གྱལ་དུ་གྲགས། དེ་ནས་ཞང་སྟོན་ཆོས་ཀྱི་བླ་མ།
སངས་རྒྱས་སྒོམ་པ་སེང་གེ་སྐྱབས། དེའི་རིང་ལ་དྷ་ན་ཤཱི་ལའི་སློབ་མ། སྐྱི་ནག་གྲགས་སེང་གིས་མཚན་ཉིད་ཀྱི་གྲྭ་ས་བཙུགས། བཅོམ་ལྡན་རལ་གྲི་ལ་སོགས་བྱུང་། བྱང་ཆེན་བཏབ། དེ་ནས་མཆིམས་ནམ་མཁའ་གྲགས།
ཆོས་རྒྱལ་འཕགས་པའི་བླ་མ་དང་། ཆུ་མིག་ཆོས་འཁོར་ཆེན་མོའི་ཚོགས་དཔོན་མཛད། ལྷ་

ཁང་རྙིང་མ་བཞེངས། དེ་ནས་སྐྱོ་སྟོན་སྨོན་ལམ་ཚུལ་ཁྲིམས། དེས་གཙུག་ལག་ཁང་ཆེན་མོ་དང་། ལྕགས་རི་བཞེངས། དེ་ནས་ཆོས་རྗེ་ཉི་མ་རྒྱལ་མཚན་པས། ཚུལ་ཁྲིམས་སྟག་བརྒྱད་བསྐོས། ཆོས་ཁྲིམས་དག་ཐེར་ཆེར་མཛད།
དེར་རྟིང་འདུལ་འཛིན་གྲགས་བརྩོན་ཟེའུ་བས། སེ་ཆེན་དང་ཨོལ་ཇ་དུ་རྒྱལ་པོའི་དུས། བསྟན་པ་དང་གདན་ས་ལ་ཕན་ཐོགས། དེར་རྟིང་གྲགས་ཆེ་བ། མཆིམས་བློ་བཟང་གྲགས་པ། འདིས་ཤ་ཁྲིམས་དང་། ཁམས་པ་མི་བསྟེན་པའི་ཁྲིམས་མཛད་དེ།
དེ་ལ་སོགས་པ་གཞུང་འཆད་ཉན་མཛད་པ་རྣམས། པུ་ཏོ་བའི་རྒྱུད་སྡེ་བཀའ་གདམས་གཞུང་པར་གྲགས་སོ། །	པུ་ཏོ་བའི་བུ་ཆེན་སྤྱན་ལྔ་ཚུལ་ཁྲིམས་འབར་གྱིས། ལོ་པའི་གནས་བརྟན་བགྲེས་པོ་ཞིག་འདུག་པ་ལ།
བྲིད་སྐོལ་བྱས། ཚོགས་པ་ནམ་ཚོགས་དུས་བསྔོ་བ་སྟེར་བའི་དམ་བཅས་ནས། ལོ་དགོན་པ་བཏབ། དེ་སློབ་མ་སྟོད་ལུང་པ་རིན་ཆེན་སྙིང་གིས། བཙན་གྲོ་དགོན་པ་བཏབ་ནས། དེའི་དབོན་པོ་གཞོན་ནུ་འོད་ཀྱིས།
བྱ་ཡུལ་བཏབ། དེ་ལ་སློབ་མ་ཆེན་པོ་བཅུ་བཞིར་གྲགས་པའི་ནང་ནས། མལ་གྲོ་སྤྲུལ་པ་ཆེན་པོའི་རྒྱལ་པོ་སྟེངས་བཏབ། ཁྲོམ་ཞེར་བ་ཆེན་པོས་ཀམ་ཀམ་བཏབ། དུམ་བུ་རི་བ་ཆེན་པོས།
དུམ་རི་བཏབ སྒྱེར་སྒོམ་ཆེན་པོས། །རྒྱ་མའི་མཆོད་ཁང་རྙིང་མ་དང་། རིན་ཆེན་སྒང་བཏབ་བོ། །བྱ་ཡུལ་དུ་དེར་རྟིང་མཁན་རབ་བཅུ་གཅིག་སོང་བའི་རྗེས་ལ། སྤྱན་མངའ་ཚུལ་ཁྲིམས་མགོན་པོ་བྱ་བའི།
གདན་ས་འདི་པ་ཆོས་གང་བཟང་རེ་མ་གཏོགས། དབོན་རྒྱུད་ཀྱིས་འཛིན་པའི་སྲོལ་མེད་དོ། །རྒྱ་མ་སྒྱེར་སྒོམ་ཆེན་པོའི་རྗེས་ལ། ས་སྐྱ་དབོན་གྱི་ལྷ་ཁང་གསར་མ་བཏབ། དེ་ནས་དབོན་རྒྱུད་རིམ་པ་བཞིན་གྱི།
དྲུག་པ་སློབ་དཔོན་བཀྲ་ཤིས་རྒྱལ་མཚན་འདིས་གདན་ས། སྒྱེར་གྱི་གདུང་རྒྱུད་ཀྱི་གདན་ས་འཛིན་པའི་སྲོལ་ཡིན་ནོ། །ཡང་

ཇོ་བོ་རྗེའི་སློབ་མའི་བླ་མཆོད་བཞིར་གྲགས་པ་སློབ་རྒྱུད། །ཁ་རག་སྣེ་ཟུར་བ། གཙང་ན་གྲགས་པོ་ལུང་། སྤྱི་བོ་ལྷས་པ་ལ་སོགས། གདམས་ངག་གཙོ་བོར་སྟོན་པས། བཀའ་གདམས་གདམས་ངག་པར་གྲགས་སོ། །ཡང་ཆོས་རྗེ་པའི་སློབ་མ་ལོ་ཙཱ་བ།
དེའི་སློབ་མ་རོང་པ་ཕྱག་སོར་བའི་དགོན་པ་བཅོམ་ཆུང་བྱ་བ། རྭ་སྒྲེང་གི་འོག་ན་ཡོད་པའི། བཀའ་གདམས་འོག་མར་གྲགས། དེ་དང་རྭ་སྒྲེང་གཉིས་ལ་བཀའ་གདམས་གོང་འོག་ཟེར་རོ།
།རོང་པའི་བུ་བཞིར་གྲགས་པའི། རྣམ་པར་བ་ཆེན་པོས་རྣམ་ཐར་དང་། རམ་པ་ལྷ་སྡིངས་བཏབ། གསང་ཕུ་ནེའུ་ཐོག་གི་གདན་སའང་ལོ་བདུན་མཛད། དེ་དག་ནི་རོང་པའི་བཀའ་བརྒྱུད་དར་ལགས་སོ། །བཀའ་གདམས་རྒྱུད་འདི་བྲིས་པས་རྒྱལ་བའི་བཀའ།
།བཀའ་བསྡུ་གསུམ་ནས་མ་འཆུགས་རྒྱུད་པའི་བཀའ། །བཀའ་ཡིས་ཟབ་དོན་གདམས་པ་བསྟན་པ་ཡིས། །རྒྱུན་མི་འཆད་ཅིང་འགྲོ་ཀུན་སྨིན་གྲོལ་ཤོག། །དགེ་ལེགས་འཕེལ་བར་ཤོག།
།།

རྔོག་ལོ་ཁུ་དབོན་གྱི་སློབ་རྒྱུད་དང་། བཤད་གྲྭ་དར་ཚུལ་བཞུགས་སོ། ། ན་མོ་མཉྫུ་གྷོ་ཤ་ཡ། ཁ་བ་ཅན་ལྗོང་དབུས་གཙང་གངས་རིའི་རྩེར། །བཤེས་གཉེན་བསྟན་པའི་རྒྱལ་མཚན་ལེགས་འཛིན་པ། །མཚན་ཉིད་ལྡན་པའི་ལོ་ཆེན་ཁུ་དབོན་གྱིས།
།མཚན་ཉིད་སྡེ་བཙུགས་བསྟན་པ་འདི་ལྟར་སྤེལ། །དེའང་སྟོན་པ་སངས་རྒྱས་མྱ་ངན་ལས་འདས་ནས། ལོ་སུམ་སྟོང་ཉིས་བརྒྱ་དང་བརྒྱད་འདས་ནས། བོད་ཡུལ་ཁ་བ་ཅན་གྱི་ལྗོངས་ཡར་འབྲོག་ཚོ་དང་ཉེ་བའི་ཕྱོགས་སུ།
གསང་སྔགས་རྙིང་མའི་དགེ་བཤེས་རྡོ་རྗེ་གཞོན་ནུ་ཞེས་པའི་སྲས་ལྔའི་ཆེ་ཤོས་རྔོག་ལེགས་པའི་ཤེས་རབ་ཀྱིས། ཇོ་བོ་རྗེ་ལ་སོགས་པའི་མཁས་གྲུབ་དུ་མ་བསྟེན་ཅིང་།
གསང་ཕུ་ནེའུ་ཐོག་གི་གཙུག་ལག་ཁང་བཞེངས་ཏེ། བསྟན་པའི་བྱ་བ་རྒྱ་ཆེ་བར་མཛད། དེའི་གཅུང་ཐ་ལྷག་ཆོས་བཀྲས། ཆོས་སྐྱབས་ཀྱིས་དཔལ་མོ་བྱ་བ་ཁབ་ཏུ་བཞེས་པ་ལ་སྲས་སེམས་དཔའ་ཆེན་པོ་བློ་ལྡན་ཤེས་རབ་ལྕགས་མོ་ཕག་ལོ་ལ་སྐུ་འཁྲུངས་ཏེ།
དེ་ཉིད་གཞོན་ནུ་ནས། ལོ་བཅུ་བདུན་གྱི་བར་ལ་ཁུ་བོ་དང་། རྣོ་ཚུལ་ཁྲིམས་ཤེས་རབ་ལ་སོགས་པའི་དྲུང་དུ། ཀློག་ཡིག་སྐད་རིགས་བསྟན་བཅོས་ཕལ་ཆེ་བ་ལ་ལེགས་པར་སྦྱངས།
ཞབས་ཏོག་གི་མཉེས་པར་མཛད། དེ་ནས་ཁུ་དབོན་པས་ཀྱང་། བསྟན་པའི་ཁུར་ཁུར་ཅིང་བྱིན་གྱིསབརླབས་ནས། བལ་པོ་དང་རྒྱ་གར་དབུས་ཕྱོགས་ཁ་ཆེ་ལ་སོགས་པར་བྱོན། པཎྜི་ཏ་པྲ་ཛྙཱ་ན་དང་། འབུམ་ཕྲག་གསུམ་པ་ལ་སོགས།
མཁས་གྲུབ་མང་དུ་བསྟེན།

ལོ་བཅུ་བདུན་གྱི་བར་དུ། རྒྱ་གར་དང་། བལ་པོར་བཀའ་མདོ་རྒྱུད་མན་ངག་བསྟན་བཅོས་ལུང་དང་རིགས་པར་སྦྱངས་ཞིང་། མངའ་བརྙེས་པར་མཛད། མཐར་བོད་དུ་བྱོན། དེ་དག་ཐམས་ཅད་མ་ལུས་པར་བསྒྱུར། བསྟན་པ་ཉི་མ་ཤར་བ་ལྟར་དུ་གསལ་བར་མཛད།
དབུས་གཙང་། ལྷོ་བལ། མདོ་སྟོད་སྨད། ཤར་ཙོང་ཁ། རྒྱ་མི་ཉག་ལ་སོགས་སུ་གྲུབ་མཐའ་འཛིན་པའི་སློབ་མ། རིང་སློབ་ཏུ་མ་གྱུར་པ་མེད་ཅིང་། དབུས་གཙང་དུ་ལོ་བཅུ་བདུན་གྱི་བར་དུ་འགྲོ་དོན་མཛད་དོ།།དེའི་ཐུགས་ཀྱི་སྲས།
ཞང་ཚེ་སྤོང་ཆོས་ཀྱི་བླ་མ་ལ་སོགས་ཐུ་བོ་བཞིར་གྲགས་པ་དང་། གཞན་ཡང་གངས་པ་ཤིའུ་ལ་སོགས། བུ་སློབ་བསམ་གྱིས་མི་ཁྱབ་པ་སྨིན་པར་མཛད་པའི་ནང་ནས།
ཞང་ཚེ་སྤོང་ཆོས་ཀྱི་བླ་མས། ནེའུ་ཐོག་གི་གདན་ས་ལོ་སུམ་ཅུ་སོ་གཉིས་མཛད། དེའི་རྗེས་སུ་གཉལ་པ་རིལ་ལུས་ལ་གཉིས་མཛད། རྣམ་པར་བས་ལོ་བརྒྱད་མཛད་དོ། །བླ་མ་དེ་གསུམ་གྱི་སློབ་མ། ཕྱྭ་པ་ཆོས་ཀྱི་སེང་གེས་གདན་ས་ལོ་བཅོ་བརྒྱད་ཀྱི་བར་ལ་མཛད་དོ།
།འཛམ་བུ་གླིང་ཐམས་ཅད་སྙན་གྲགས་དང་བུ་སློབ་ཀྱི་ཁྱབ་པར་མཛད། དེའི་སྲས་ཀྱི་གཙོ་བོ་གཙང་ནག་པ་བརྩོན་འགྲུས་སེང་གེ་ལ་སོགས་སེང་ཆེན་བརྒྱད་དང་།
ཇོ་སྲས་རྩེ་མོ་ལ་སོགས། ཇོ་སྲས་བཞི་དང་། གཞན་ཡང་འཇད་པ་སྟོན་སྐྱབས། ཁམས་པ་རྡོར་རྒྱལ་ལ་སོགས་དབུས་གཙང་ཁམས་གསུམ་ལྷོ་གཉལ་གྱི་སློབ་མ་དཔག་ཏུ་མེད་པ་སྨིན་པར་མཛད་དེ། བསྟན་པ་ཆེ་ཆེར་འཕེལ་བར་མཛད་དོ།
།དེའི་ཐུགས་སྲས་བརྒྱད་པོའི་ནང་ནས། བརྩེགས་དབང་ཕྱུག་སེང་གེས་གདན་ས་ལོ་ལྔ། དེ་གཉིས་ཀྱི་སློབ་མ། གཉལ་པ་དད་པ་བཟང་པོས་ལོ་བདུན། འཛམ་ཙན་ནེས་ལོ་བདུན། བཟད་པ་དར་མ་འོད་དང་།
བཟད་པ་དོན་གྲུབ་གཉིས་ཀྱིས་ལོ་སུམ་ཅུ་མཛད་དོ། །

ཡང་འབྲེ་ཤེས་རབ་འབར་གྱིས་མྱང་སྟོད་སྐྱེགས་གནས་རྙིང་དུ་ཆོས་བཤད། ལས་སྟོད་པ་དཀོན་མཆོག་མཁར་གྱིས་གདན་ས་མཛད། དིང་སང་གི་བར་དུ་དེའི་མི་རྒྱུད་ཀྱིས་འཛིན་ནོ། །གཙང་པ་འབྲེ་སྒུར་གྱིས་དགའ་བ་གདོང་དང་།
ཁུ་ཤེར་བརྩོན་གྱིས་ཐང་པོ་ཆེར་ཆོས་བཤད་གྲྭ་པ་ཁྲི་ལྷག་འདུས། ཨར་བྱང་ཡེས། གནམ་རྩེ་ལྡིང་སོགས་དང་། དཀར་ཆུང་རིང་མོ། ཞང་ཨེ་པ་གཉིས་ཀྱིས། འུ་ཤང་རྡོ་ལ་སོགས་སུ། མདོ་སྨད་ཚོ་བཞིར་གྲགས་པ་ལ་ཆོས་གསུངས།
མཁས་པ་བསོད་རིན་དང་། གཉལ་ཞིག་ལ་སོགས་པ། དཔག་ཏུ་མེད་པ་སྨིན་པར་མཛད། གྲལ་སྟན་ཟ་འོག་ལ་བྱེད་པ་དང་། དུས་ཆོས་རེ་ལ་ཇ་སིག་ཆེན་ལྔ་བཅུ་ཙམ་རེ་སྐོལ་བ་ལ་སོགས་པ། ལོངས་སྤྱོད་ཀྱང་དེ་དུས་ཁོ་ན་ཆེ་བར་གྲགས།
དེར་རྟིང་མཁན་པོ་བསོད་རིན་གྱི་གདན་ས་བྱས། ཆོས་བློ་བཤད་བྱེད་པ་དེ་ནས་བྱུང་། དེར་རྟིང་འགྲལ་ཤེར་རྒྱལ་གྱིས་གདན་ས་མཛད། གཉལ་ཞིག་གི་སློབ་མ་བུ་དགུར་གྲགས་པའི་ནང་ནས་གཙང་དྲུག་གིས་ཞ་ལུའི་གདན་ས་དང་།
བོ་དོང་རིན་པོ་ཆེས། གྲགས་རམ་གྱི་བཤད་གྲྭ་བཙུགས། འགྲལ་གྱི་ལོ་བཅོ་ལྔ་གདན་ས་མཛད་པའི་རྗེས་ལ། རོག་གིས་ཟླ་བ་དྲུག་མཛད་དོ། །དེ་ནས་སློབ་དཔོན་ཤཱཀྱ་གཞོན་ནུ་དང་།
ཚད་མའི་སྐྱེས་བུ་མང་པོ་སྨིན་པར་མཛད། སློབ་དཔོན་ཤཱཀྱ་གཞོན་གྱིས། ཚལ་གུང་ཐང་དུ་བཤད་གྲྭ་བཙུགས། ནེའ་ཐོག་གི་གདན་ས་ལོ་ཉི་ཤུ་རྩ་བདུན་མཛད་ཅིང་། བློ་གྲོས་མཚུངས་མེད་དང་།
ཕྱོགས་ལས་རྣམ་རྒྱལ་སོགས་དུ་མ་སྨིན་པར་མཛད་དོ། །དེ་རྗེས་རྒྱ་མ་པས་ལོ་བརྒྱད་གདན་ས་མཛད། དེར་རྟིང་ཕྱོགས་ལས་རྣམ་རྒྱལ་པས་ལོ་བརྒྱད་མཛད་དོ། །ཡར་འབྲོག་པ་མཁན་པོ་རྒྱལ་གྱིས་ཟླ་བ་གཅིག
སློབ་དཔོན་གཞོན་སེང་གིས་ལོ་བརྒྱད། གཙང་དཀར་གྱིས་ལོ་

གསུམ། སློབ་དཔོན་བློ་གྲོས་སེང་གེས་ལོ་ལྔའི་བར་དུ། གསང་བུ་གླིང་སྨད་ཀྱི་གདན་ས་མཛད་དོ། །གསང་ཕུ་ནེའུ་ཐོག་གི་གདན་ས་འཇམ་ཅན་ནས་མཛད་པའི་དུས། གཙང་པ་འཇམ་སེང་གིས་བཤད་པ་མཛད་པས། གླིང་སྟོད་པ་གྱེས་སྟེ།
དབོན་པོ་ཇོ་ཡུན་ཞེས་པས། བདག་རྐྱེན་བྱས་ནས། འཇམ་སྟོན། ཞུས་སྟོན། བློ་གྲོས་འབར་གསུམ་གྱིས་རིམ་པར་བཤད། དེའི་དུས་སུ་གཉལ་ཞིག་གིས་ལོ་བརྒྱད། དེ་ནས་རྒྱལ་བ་ལོ་སྟོན་གྱིས་བྱས།
ཁོང་བྲོས་ནས། རྒྱ་འཆིང་རུ་བས་མཛད། དེའི་རྗེས་ཁོང་གི་སློབ་མ། ཆུ་མིག་པ་སེང་གེ་དཔལ་གྱིས། ལོ་བཅོ་བརྒྱད་མཛད་ཅིང་། ལྡན་མ་གྲགས་རིན་དང་། ལ་སྟོད་པ་གྲགས་རྒྱལ་ལ་སོགས། སློབ་མ་མཁས་པ་མང་དུ་བྱོན།
ལྡན་མ་གྲགས་རིན་གྱིས་གདན་ས་ལོ་བརྒྱད་མཛད། དེ་ནས་ལྷོ་བྲག་པས་སྔོན་རྟིང་དྲིལ་བས་ལོ་ཉེར་གཉིས་མཛད་ཅིང་། ཐོག་སྟོན་དང་། མྱང་སྟོད་པ་ཡེ་ཤེས་མགོན་ལ་སོགས་མང་དུ་སྨིན་པར་མཛད།
མྱང་སྟོད་པས་ལོ་བདུན་བླ་ཆོས་བཤད། ཡང་ལྷོ་བྲག་པ་རང་གི་མཛད། དེའི་རྟིང་བཙན་དགོན་པ་གཞོན་ནུ་བསམ་གཏན་གྱིས། ལོ་ཉི་ཤུའི་བར་ལ་གདན་ས་མཛད། ཆོས་གྲགས་གསར་མ་དང་། བླ་བྲང་དབོན་པོ་ལ་སོགས་སློབ་མ་མང་དུ་བྱུང་།
དེར་རྗེས་བླ་བྲང་པ་དང་། ཆོས་གྲགས་གསར་མ། ཡ་རྩེ་བ། ལྷ་ཡུལ་བ། རིན་ཆེན་གྲགས་པ། ཡོན་ཏན་རྒྱ་མཚོ་རྣམས་ཀྱིས་རིམ་པ་བཞིན་བྱས། ཡང་རྒྱ་འཆིང་གི་དུས་སུ། བདེ་བ་ཅན་དུ་གཉགས་གྲགས་ཚུལ་གྱིས་བཤད་ཅིང་།
རྒྱ་སྟོན་བསོད་རིན་ལ་སོགས་སློབ་མ་མང་དུ་བྱུང་། དེའི་རྟིང་རྒྱ་སྟོན་བསོད་རིན་གྱིས་བཤད། དགེ་བྲག་པ་ལ་སོགས་པའི་སློབ་མ་མང་དུ་བྱུང་། དེ་རྗེས་སུ་དགེ་གྲགས་པས་བྱས།
དེའི་རྗེས་ལ་སྙེ་ཐང་བ་བཀྲ་ཤིས་སེང་གེས་གླིང་སྟོད་གདན་ས་

བྱས་པའོ། །སྤྲེའུའི་ལོ་སློབ་དཔོན་ཤཱཀྱ་གཞོན་ནུ་དང་། སློབ་དཔོན་དོན་གྲུབ་དཔལ། དཔོན་སློབ་ཀྱི་གུང་ཐང་གི་བཤད་གྲྭ་བཙུགས་ནས། ལོ་དྲུག་ན་སློབ་དཔོན་ཤཱག་གཞོན་ནེའུ་ཐོག་ཏུ་བྱོན། གུང་ཐང་དུ་སློབ་དཔོན་དོན་གྲུབ་དཔལ་གྱིས།
སྟག་ལོ་ནས་རྟ་ལོའི་བར་ལོ་ཞེ་གཅིག་གི་རིང་ལ། བསྟན་པའི་བྱ་བ་མཛད། ཀུན་མཁྱེན་ཤེས་རབ་རྒྱལ་མཚན་དང་། མཁས་བཙུན་བློ་གྲོས་བཟང་པོ། སྐྱེས་མཆོག་བསོད་དཔལ་ལ་སོགས།
སློབ་མ་མཁས་གྲུབ་བསམ་གྱིས་མི་ཁྱབ་པ་སྨིན་པར་མཛད། དེའི་རྟིང་ཀུན་མཁྱེན་ཤེར་རྒྱལ་བ་རྟ་ལོ་ལ། རྒྱལ་ཚབ་ཏུ་དབང་སྐུར་ཏེ། དེས་ལོ་བཅུ་བཞི་གདན་ས་མཛད། ཡོས་ལོ་ནས་མཁས་བཙུན་ཇོ་བཟང་པས།
ལོ་བཅུ་གཅིག་མཛད། དེའི་རྗེས་སུ་སྐྱེས་མཆོག་བསོད་དཔལ་བ་བསྐོས་སོ། །ཡང་བཟད་རིང་གིས་ཁྲོ་ཕུར་བཤད་གྲྭ་བཙུགས་ནས། སྟག་སྟོན་སྤྱིལ་བུ་ལ་སོགས་སློབ་མ་མང་དུ་བྱོན། ལྡོང་གིས་གདན་ས་བྱས།
དེའི་རྟིང་སློབ་མ་ལྷོ་པ་གྲུབ་སེང་གི་བྱས། རོང་པ་དང་རིགས་ཐིགས་པ་ལ་སོགས། སློབ་མ་མང་དུ་བྱོན། རིགས་ཐིགས་པའི་སློབ་མ་ཞ་ལུ་བུ་སྟོན་ལས་ཕྱི་བ་ཡིན་ནོ། །ཡང་སྐྱེལ་ནག་གྲགས་སེང་གིས་སྣར་ཐང་དུ་བཤད་གྲྭ་ལ་ཚད་མ་བཤད་པས།
སྐྱི་སྟོན་གྲགས་འབུམ། དེ་ནས་སློབ་རྒྱུད་རིམ་པ་བཞིན། བཅོམ་ལྡན་རལ་གྲི། མཁན་པོ་ཟི་དབོན། གྲ་རིང་གྲ་ཐུང་། རྩེད་རིང་རྩེད་ཐུང་ལ་སོགས་མཁས་པ་མང་དུ་བྱོན།
དེའི་རྟིང་དཔོན་པོ་རིན་ཆེན་འབྱུང་གིས་བཤད། དེའི་སློབ་མ་ལྡོང་སྟོན་ཡིན་ནོ། །བཤད་བརྒྱུད་རིམ་པ་རིམ་པར་བྱོན་ཚུལ་འདི། །འདི་ཕྱི་གཉིས་ཕན་ཕན་བདེ་འབྱུང་ཕྱིར་བྲིས། །བྲིས་པའི་ནུས་མཐུ་མཐུ་ཆེན་བསྟན་པའི་རྒྱུན།
།རྒྱུན་ཆགས་རིང་དུ་རིང་དུ་གནས་པར་ཤོག །དགེ་ལེགས་འཕེལ་བར་གྱུར་ཅིག། ། །

སྨད་འདུལ་གྱི་བཤད་རྒྱུད་བཞུགས་སོ། །ན་མོ་གུ་རུ་བྷྱ། སྨད་འདུལ་དུ་གྲགས་པའི་བཤད་རྒྱུད་ནི། སྟོན་པ་སངས་རྒྱས་ཏེ། ཉེ་བར་འཁོར། ཀུན་དགའ་བོ་དང་། ཤ་ནའི་གོས་ཅན། ཉེར་སྦས་དྷི་དྷི་ཀ ནག་པོ་ལེགས་མཐོང་།
བློ་གྲོས་མི་འབེབས། ཡོན་ཏན་འོད། ཤཱཀྱ་འོད། ཆོས་ཀྱི་བཤེས་གཉེན། ཆེ་ཆུང་གཉིས། དེ་གཉིས་ཀས་སེང་གེ་གདོང་ཅན། དེས་དྷ་ན་ཤཱི་ལ་དང་། ཛཱི་ན་མི་ཏྲ། དེས་ལྕོག་རོ་ཀླུའི་རྒྱལ་མཚན།
དེས་གཡོ་དགེ་འབྱུང་དང་། གཙང་རབ་གསལ། དམར་ཤཱཀྱ་མུ་ནེ་གསུམ་ལ་བཤད། དེ་གསུམ་མདོ་སྨད་དུ་བྱོན་ནས། ཨ་མེས་བླ་ཆེན་དགོང་པ་རབ་གསལ་ལ་བཤད། དེས་སློབ་མ་ལ་སྔ་བ་ཁམས་ཀྱི་ཟོག་པོ་མི་དྲུག་བྱ་བ་བྱུང་ཏེ།
སྤང་གོང་ཡེ་ཤེས་གཡུང་དྲུང་། པར་རིན་ཆེན་གསལ། འལ་རྡོ་རྗེ་དབང་ཕྱུག སྣུབས་རཀྴི་ཏ། ཇོ་བོ་ཡེ་ཤེས་སེང་གེ ལྕོག་རོ་ཤེས་རབ་བྱང་ཆུབ་རྣམས་ཡིན་པ། དང་པོ་མཁན་སློབ་ཆ་མ་ཚང་བས། བསྙེན་རྫོགས་མ་གྲུབ།
དགེ་ཚུལ་ཡིན། འདུལ་བ་ལ་སོགས་ཆོས་རྣམས་ནི་གནང་། བླ་ཆེན་གྱི་བོན་པོའི་ཐུགས་ཞེན་དུ་བྱས་ནས། ཞྭ་ཐེབ་ཀྱི་མུ་ཐུགས་སྔོན་པོར་བྱེད་པ་སོགས་ཀྱི། བཀའ་རྟགས་ཀྱི་ཕྱག་རྒྱ་བཞི་བྱ་བ་ཡང་ཁོང་དྲུག་པོ་ལ་གནང་བར་བྱེད་དོ།
།སྤང་པར་གཉིས་ཀྱི་སློབ་མ། གྲུམ་ཡེ་ཤེས་རྒྱལ་མཚན། དེས་གྲུམ་གཡུང་དྲུང་རྒྱལ་མཚན་ཤིང་ལག་ཅན་ལ། དེས་དབུས་གཙང་གི་མི་བཅུའི་ནང་ནས། ཀླུ་མེས་ཚུལ་ཁྲིམས་ཤེས་རབ་ལ་འདུལ་བ་བཤད།
དེས་

གཟུས་རྡོ་རྗེ་རྒྱལ་མཚན་ལ། དེ་ནས་རིམ་པ་བཞིན་དུ། སྣེལ་བོ་གྲགས་པ་རྒྱལ་མཚན། རྒྱ་དབང་རྡོར། བྱ་བརྩོན་འགྲུས་འབར། རྩིས་པ་གཞོན་སེང་། སྙེར་ཆུང་བཟང་སྟོན། དེ་ལ་ཤཱཀྱའི་དགེ་སློང་ཐུབ་པ་ཤེས་རབ་བདག་གི་འདུལ་བའི་ཆོས་སྐོར་རྣམས་ཚང་མར་ཞུས་པ་ལེགས་སོ།
།ཡང་གྲུམ་ཤིང་ལག་ཅན་གྱིས། ལོ་སྟོན་རྡོ་རྗེ་དབང་ཕྱུག་དང་། ཚོང་བཙུན་ཤེས་རབ་སེང་གེ སུམ་པ་ཡེ་ཤེས་བློ་གྲོས། ཨ་བཙུན་ཤཱཀྱ་རྒྱལ་མཚན།
འབྲེ་སྟོན་ཚུལ་ཁྲིམས་གཞོན་ནུ་རྣམས་ལ། འདུལ་བ་བཤད་ནས་དབུས་གཙང་དུ་དར་བར་མཛད་པ་རྣམས་ལའང་། སྨད་འདུལ་ཟེར་ཅིང་། བཤད་རྒྱུད་རང་རང་ན་གསལ་ལོ། །སྨད་འདུལ་བཤད་རྒྱུད་འདི་བྲིས་དགེ་བ་ཡིས།
།འདུལ་ཁྲིམས་གཙང་ཞིང་འཆད་ཉན་དར་བར་ཤོག །དགེ་ལེགས་འཕེལ་བར་གྱུར་ཅིག། །།

བོད་དུ་བླ་ཆེན་མཁན་རྒྱུད་དང་། སྤུ་ཚོ་མཁན་རྒྱུད། པཎ་ཆེན་མཁན་རྒྱུད་རྣམས་ཀྱི་བྱོན་ཚུལ་བཞུགས་སོ། །ན་མོ་བུདྡྷ་ཡ། ཐུབ་བསྟན་གངས་རིའི་ཁྲོད་དུ་གསལ་མཛད་པའི། །སྨད་འདུལ་བྱུང་ཁུང་མཁན་རྒྱུད་རིམ་པ་ནི།
།ཀུན་མཁྱེན་རྒྱལ་པོ་ཐུགས་སྲས་ཤ་རིའི་བུ། །སྲས་མཆོག་སྒྲ་གཅན་བྲམ་ཟེ་སྒྲ་གཅན་འཛིན། །ཀླུ་སྒྲུབ་སྐྱེས་མཆོག་ལེགས་ལྡན་དཔལ་སྦས་དང་། །ཡེ་ཤེས་སྙིང་པོ་ཞི་བ་འཚོ་ལ་འདུད། །སྦས་སྟོན་རཏྣ་གཙང་སྟོན་རབ་གསལ་དང་།
།བླ་ཆེན་དགོངས་གསལ་ཤེས་རབ་སེང་གེ་དང་། །བྱང་ཆུབ་གཞོན་ནུ་བྱང་ཆུབ་རྒྱལ་མཚན་ཏེ། འཇད་པ་སྟོན་སྐྱབས་བྱང་སྟོན་གཞོན་ནུ་ཞབས། །རྩིས་འདུལ་ཆེན་པོ་མཁན་པོ་བདེ་བ་དཔལ།
།བྱང་སེམས་རིན་མགོན་ཐོགས་མེད་བཟང་པོ་དཔལ། །ཡོན་ཏན་འོད་སོགས་བླ་ཆེན་མཁན་རྒྱུད་ཀྱི། །སྡོམ་བརྩོན་དམ་པ་རྣམས་ལ་གུས་པས་འདུད། །བླ་ཆེན་མཁན་རྒྱུད་ནི། རྒྱལ་སྲས་ཐོགས་མེད་པ་ནས་རྒྱུད་པ་འདི་དག་པར་བྱེད་པར་ཡོད་དོ།
། ན་མོ་དྷརྨ་ཡ། ཐུབ་བསྟན་གསལ་ཞིང་སྟོད་འདུལ་རྒྱས་མཛད་པའི། །སྤུ་ཚོ་མཁན་རྒྱུད་བྱོན་པའི་རིམ་པ་ནི། ཐུབ་དབང་ཤ་རའི་བུ་དང་སྒྲ་གཅན་འཛིན། །ལེགས་འདོམ་ནག་པོ་པ་དང་དྷ་རི་ཀ།
གྲགས་མཆོག་ལེགས་སྐྱོང་རྒྱལ་བ་ཤེས་རབ་སྟེ། །མུ་གྲོ་འདུལ་འཛིན་ཆེན་པོའི་ཞབས་ལ་འདུད། །བྱང་སེམས་ཟླ་རྒྱལ་

དྷརྨ་རྒྱལ་མཚན་དང་། །མངའ་རིས་དགྲ་བཅོམ་མཁན་ཆེན་དབང་ཕྱུག་མཛེས། །མཛེས་པ་འོད་ཟེར་མཛེས་པ་བཟང་པོ་དང་། །སེང་དཔལ་ཀུན་མཁྱེན་མཛེས་པའི་ཞབས་ལ་འདུད། །ནམ་མཁའ་དཔལ་བཟང་ཚུལ་ཁྲིམས་རྒྱལ་མཚན་དང་།
།ཤཱཀྱ་རྒྱལ་མཚན་སྤུ་ཚོ་མཁན་རྒྱུད་ཀྱི། །བསླབ་གསུམ་རྒྱན་ལྡན་རྣམས་ལ་གུས་པས་འདུད། །སྤུ་ཚོ་མཁན་རྒྱུད་སྟོད་འདུལ་གྱི་བྱུང་ཁུངས་འདི། གཙང་གཡས་རུ་འུ་ཡུག་ཟམ་ཚེ་བ་ལ་རྒྱུད་པ་འདི་དག་པར་བྱེད་དོ།།
།།

ཚོགས་པ་སྡེ་བཞིར་གྱེས་ཚུལ་བཞུགས་སོ། །ན་མོ་སངྒ་ཡ། ཐུབ་བསྟན་རྩོད་ལྡན་དུས་འདིར་གསལ་མཛད་པའི། །པཎ་ཆེན་མཁན་རྒྱུད་ཚོགས་པ་སྡེ་བཞིའི་ཁུངས། །སྟོན་པ་སངས་རྒྱས་དངོས་སློབ་ཤཱ་རིའི་བུ། །སྒྲ་གཅན་འཛིན་གཉིས་ཀླུ་སྒྲུབ་གྷུ་མ་ཏི།
།རཏྣ་མི་ཏྲ་དྷརྨ་ཕ་ལ་དང་། །གྷུ་ན་པ་ཏི་ཆོས་འཕྲེང་འབྱུང་གནས་སྦས། །དེས་སློབ་པཎ་ཆེན་ཤཱཀྱ་ཤྲི་ཞེས་པ། །སྟོན་པ་སྐུ་འདས་སུམ་སྟོང་ཉི་བརྒྱ་དང་། །ལྔ་བཅུ་རྩ་བརྒྱད་ཆུ་ཕོ་སྟག་ལ་བལྟམས།
།བརྒྱད་ཅུ་ལྔ་བཞེས་མེ་སྟག་དབུས་སུ་ཕེབས། །ལོ་གྲངས་བཅུ་གཉིས་བོད་དུ་འགྲོ་དོན་མཛད། །དགུ་བཅུ་བདུན་ལ་རྒྱ་གར་ཡུལ་ལ་བྱོན། །གོ་དགུ་ལྕགས་ཕོ་འབྲུག་ལ་མྱ་ངན་འདས།
།པཎ་ཆེན་ཐེགས་ནས་ལོ་དགུར་ཙམ་སོང་བས། །གདན་གཅིག་སྲོལ་བསྐྱངས་དེ་རྟིང་རྡོ་རྗེ་དཔལ། །སངས་རྒྱས་དཔལ་ནས་གཞུང་པ་དཔོན་རྒྱལ་གྱེས། །བྱེ་རྫིང་པར་གྲགས་དེ་ནས་ཐུགས་རྗེ་དཔལ། །དར་མ་དཔལ་བཟང་གཞོན་ནུ་བཟང་ཚུལ་དཔལ།
།སངས་གཞོན་དར་བཟང་ཚུལ་ཁྲིམས་མགོན་པོ་པ། །བསོད་འོད་རིན་ཚུལ་བསོད་ཤེས་ཤེས་རབ་མགོན། །གྲགས་བསོད་ཤེར་འཕགས་ཤེར་ཚུལ་རིན་ཤེས་པ། །ཆོས་དཔལ་ཤེར་འོད་ཀུན་དགའ་ཤེས་རབ་ཡུན།
།རྡོར་དཔལ་མན་ལ་མཁན་རབ་ཉེར་གཉིས་བྱོན། །པཎ་ཆེན་མེ་སྟག་ཕེབས་ནས་དིང་སང་གིས། །ཤིང་སྟག་བརྒྱད་དཀར་དབུས་གནས་ཡར་ཆོད་ལ། །ལོ་གྲངས་ཉིས་བརྒྱ་བཞི་བཅུ་རྩ་བདུན་སོང་། །ཚལ་མིག་པ་ལ་

མཁན་པོ་སངས་རྒྱས་དཔལ། །འོད་དཔལ་ཆོས་ཀྱི་རྒྱལ་མཚན་སངས་རིན་པ། །འོད་དཔལ་ཤེར་མགོན་སེང་རྒྱལ་བསོད་དབང་དང་། །དྲན་ཚུལ་ཚུལ་རིན་དཔང་བློ་རྒྱལ་དབང་དང་། །སྲས་སེང་ཡོན་རིན་བྱང་ཆུབ་བཟང་པོ་ཡན།
།བཅུ་ཕྲག་ཕྱེད་དང་གཉིས་པོ་དིང་སང་དུས། །ཚོགས་ཆེན་པར་གྲགས་ཐུབ་བསྟན་དྲི་མེད་ཀྱིས། །སྲོག་འཛིན་མཁན་རྒྱུད་རྣམས་ལ་ཕྱག་འཚལ་ལོ། །ཆོས་ལུང་ཐོག་མ་ལྷོ་བྲག་བྱང་ཆུབ་དཔལ། །བསོད་སྟོབས་སྡེ་དཔལ་གྲགས་གཞོན་བསོད་ནམས་གྲགས།
།བསོད་བཟང་གཞོན་མགོན་མཁན་ཆེན་གྲགས་རྒྱལ་དང་། །གྲགས་ཚུལ་གྲགས་པ་བཤེས་གཉེན་རྣམ་རྒྱལ་བ། །འཇམ་དབྱངས་རིན་རྒྱལ་རྒྱལ་མཆོག་གྲགས་དབང་རྒྱལ། །ཟླ་བློ་རྒྱལ་བ་ཕྱག་ན་དིང་སང་ཡན།
།བཅུ་ཕྲག་གཅིག་དང་དྲུག་ཅུ་བྱུང་བར་གྲགས། །སླབ་གསུམ་རྣམ་དག་ཤཱཀྱའི་བསྟན་པ་ཡི། །གསལ་བྱེད་མཁན་རྒྱུད་རྣམས་ལ་ཕྱག་འཚལ་ལོ། །དགེ་འདུན་སྒང་པ་བྱང་ཆུབ་དཔལ་ནས་གྱེས།
།དབང་གྲགས་གཞོན་རྒྱལ་འདུལ་ཚ་དོན་གྲུབ་དཔལ། །ཡོན་ཏན་རྒྱ་མཚོ་དཔལ་གྲུབ་ཡོན་བློ་བ། བརྩོན་རྒྱལ་སེང་གེ་དཔལ་དང་ཆོས་གྲུབ་ཡན། །བཅུ་དང་གཅིག་གིས་འགྲོ་ཀུན་སྨིན་གྲོལ་ལ། །འགོད་མཛད་མཁན་རྒྱུད་རྣམས་ལ་ཕྱག་འཚལ་ལོ།
།སྙིགས་མའི་དུས་འདིར་འགྲོ་མང་པདྨོའི་གཉེན། །བོད་ཡུལ་མུན་པ་སེལ་བར་མཛད་པ་ཡིས། །པཎ་ཆེན་མཁན་རྒྱུད་རིམ་པའི་འོད་ཟེར་གྱིས། །སངས་རྒྱས་བསྟན་པ་དར་མཛད་འཕྲིན་ལས་པ།
ཁ་ཆེ་པཎ་ཆེན་སློབ་རྒྱུད་འདི་བྲིས་པས། ཁ་བ་ཅན་འདིར་ཐུབ་བསྟན་སེང་གེའི་སྒྲས། ཁ་ན་མ་ཐོ་ཆོས་ཀུན་ཟིལ་མནན་ནས། ཁ་ཊྭཾ་གྱིས་མཚོན་སྐུ་གསུམ་མྱུར་ཐོབ་ཤོག།།། དགེ་ལེགས་འཕེལ།། །།

དྭགས་པོ་བཀའ་བརྒྱུད་བྱོན་ཚུལ་བཞུགས།ན་མོ་རཏྣ་གུ་རུ། རྡོ་རྗེ་འཆང་གིས་བྱིན་བརླབས་པ། །ཏེ་ལོ་ན་རོ་རྒྱུད་འཛིན་ཅིང་། །གཏུམ་མོའི་ཆོས་ལ་དབང་འབྱོར་པ། །དྭགས་པོ་བཀའ་རྒྱུད་འདི་ལྟར་བྱོན།
།ཐུབ་བསྟན་ལྔ་བརྒྱ་ཐ་མའི་དུས་སུ། བོད་གངས་ཅན་གྱི་ཁྲོད་འདིར། ཐེག་ཆེན་གསང་སྔགས་ཟབ་མོ། འཛིན་སྐྱོང་སྤེལ་བར་མཛད་པ། དྭགས་པོ་བཀའ་རྒྱུད་དུ་གྲགས་པ་འདི་ལྟར་བྱུང་ཏེ། དེའང་རྒྱལ་བ་རྡོ་རྗེ་འཆང་ཆེན་པོས།དངོས་སུ་བྱིན་གྱིས་བརླབས་པའི་གྲུབ་ཐོབ་ཆེན་པོ།
ཏེ་ལོ་ཤེས་རབ་བཟང་པོ་དེ་ལ་སངས་རྒྱས་དངོས་ཀྱི་མོས་གུས་ཐོབ་ནས། དུས་ཐབས་བསྟན་པས་ས་ལམ་བགྲོད་དེ། མཆོག་ཐུན་མོང་གི་དངོས་གྲུབ་ཐོབ་པ་ནི།
ཇོ་བོ་ན་རོ་པ་ཡེ་ཤེས་དངོས་གྲུབ་ཏེ། དཔལ་ནཱ་ལེནྡྲའི་བྱང་སྒོ་བསྲུང་བའི། པཎྜི་ཏ་ཆེན་པོ། དེས་སྨིན་ཅིང་གྲོལ་བར་མཛད་པའི་དངོས་སློབ། ལྷོ་བོད་པ། སྒྲ་བསྒྱུར་གྱི་རྒྱལ་པོ་མར་པ་ལོ་ཙཱ་བ་ཆོས་ཀྱི་བློ་གྲོས་ཞེས་མཚན་ཡོངས་སུ་གྲགས་པ་དེ་ཉིད།
དང་པོ་མར་ཡུལ་གྱི་མར་ཤེ་ལུགས་རྩེའི་སྲས། མར་པ་ཁྲི་འཇམ། ལྷོ་ཕུ་ཆུ་སྐྱེར་གྱི་ཤབ་སྟེང་སུ་བྱོན། དེའི་སྲས་གསུམ་གྱི་འབྲིང་པོ།
མར་སྟོན་དབང་ཕྱུག དེའི་སྲས་ལྔའི་མཐའ་རྟག་ཏུ་ཇོ་མོ་ལ་སྐུ་འཁྲུངས། འབྲོག་མི་ཤཱཀྱ་ཡེ་ཤེས་དང་། སེ་ལོ་ཙཱ་བ་ལ་ལོ་ཙཱ་བསླབས། རྒྱ་གར་དུ་ལན་གསུམ་བྱོན། རྗེ་འགྲན་གྱི་དོ་མེད་རྣམས་གཉིས་དང་།
ཁྱད་པར་གྲུབ་ཐོབ་ཞལ་མངའ་ཆོས་ཀྱི་འབྲེལ་བའི། བླ་མ་བཅུ་གསུམ་

རྣམས་བསྟེན་ཅིང་། དེ་རྣམས་ཀྱི་དབང་བསྐུར་བྱིན་གྱིས་བརླབས་པས་བཀའ་བསྟན་བཅོས་ལུང་མན་ངག་དུ་མ་ཐོབ། ཡི་དམ་གྱིས་ཞལ་གཟིགས། ཆོས་ཀྱི་མངའ་བདག་ཆེན་པོར་གྱུར་ཏེ། མཐར་འཕོ་བ་གྲོངས་འཇུག་ག་གདམས་པ་ཞུ་རུ་བྱོན་དུས།
བླ་མ་ན་རོ་པ་ཆེན་པོས། བུ་ཁྱོད་ལ་བོད་ན་གདུལ་བྱ་སྣོད་ལྡན་ཡོད་ཅིང་། རིགས་རྒྱུད་ནམ་མཁའི་མེ་ཏོག་ལྟར་ཡལ་ཀྱང་། ཆོས་རྒྱུད་ཆུ་བོའི་རྒྱུན་ལྟར་རིང་། ལོ་ཙཱ་བ་འདིའི་འོག་རོལ་ཏུ།
མཆོག་གི་དངོས་གྲུབ་ཐོབ་པར་འགྱུར་ཞིང་། ཁྱོད་ཀྱི་སློབ་རྒྱུད་བདུན་ཡན་ཡན་ལ། བླ་མས་བྱིན་གྱིས་བརླབས་དེའང་མཆོག་གི་དངོས་གྲུབ་སྟེར་ཅེས་ལུང་བསྟན། རྒྱལ་ཚབ་ཏུ་བསྐོས་ནས་བོད་དུ་ཕེབས།སྒྲུབ་རྒྱུད་ཀྱི་བསྟན་པ་ནམ་ལང་ལ་ཉི་མ་ཤར་བ་ལྟར་དུ་མཛད་འདུག
ལྷོ་བྲག་ཏུ་སྐུ་མཁར་སྐྱ་བོ་དགུ་ཐེག་བརྩིགས་ནས་འགྲོ་དོན་བསྐྱངས། དགུང་ལོ་བརྒྱད་ཅུ་རྩ་བརྒྱད་པ་ལ། མཁའ་སྤྱོད་དུ་གཤེགས་སོ།
།དེས་སྐུ་སྲས་བདུན་གྱི་ཆེ་བ༑ དར་མ་མདོ་སྡེ་འབུམ་སྐུ་ཡོན་ཏན་ཕུན་སུམ་ཚོགས་ནའང་། བར་ཆད་བྱུང་ནས་གཞོན་ནུ་ལ་སྐུ་གཤེགས། ཕུག་རོན་གྱི་རོ་ལ་འཕོ་བ་གྲོངས་འཇུག་མཛད། རྒྱ་གར་ལ་འཕུར་ནས་དུར་ཁྲོད་དུ་བྲམ་ཟེ་གཞོན་ནུ་ལ་འཕོས་ཏེ།
དེ་ཏི་ཕུ་པར་གྱུར་པ་ཡིན་ཟེར། གཅུང་དར་མ་བསམ་གཏན་ལ་སོགས་དྲུག་བྱུང་། ཐུགས་ཀྱི་སྲས་ནི་བྱང་གི་མར་པ་མགོ་ལེགས་པ་དང་། སྒྱེར་བུའི་དགེ་བཤེས་ཀློག་སྐྱ་ཇོ་སྲས་ལ་སོགས་པ་དང་།
ཁྱད་པར་ཀ་ཆེན་བཞིར་གྲགས་པ། གཞུང་གི་རྔོག་སྟོན་ཆོས་རྡོར། དོལ་གྱི་ཚུལ་སྟོན་དབང་ངེ་། གཙང་རོང་གི་མེས་སྟོན་ཚོན་པོ། གུང་ཐང་གི་མི་ལ་རས་པ་རྣམས་ཡིན།
སྔོན་མ་གསུམ་གྱི་ནི་བཤད་རྒྱུད་གཙོ་ཆེ། ཕྱི་མ་གཅིག་བུ་སྒྲུབ་རྒྱུད་གཙོ་ཆེའོ། །གཞན་ཡང་གཉལ་གྱི་ཤུད་བུ་སྒོམ་དཔལ། སྐྱི་སྟོན་སྐྱར་རྒྱལ། བ་

རང་སྦ་བ་ཅན་ལ་སོགས་སློབ་མ་མཁས་གྲུབ་བཟང་ལ་མང་བ་བྱོན་ནོ། །གཞུང་གི་རྔོག་སྟོན་ཆོས་རྡོར་ནི། གདུང་རུས་ལྡོང་གི་སྡེ་ཚན་རྔོག བོད་རྒྱུད་པའི་སློབ་བརྒྱུད། རྔོག་བན་ཆེན་བྱ་བ། སྔགས་རྙིང་མའི་དགེ་བཤེས་ཆེན་པོ་ཞིག་གིས་ལྟས་དང་།
གཞུང་གི་རི་བོར་འཁྲུངས། རང་གི་ཡབ་དང་། རྗེ་མར་པ་ལ་དབང་བཤད་སྒྲུབ་མཐའ་དག་ཐོས། རྗེ་མར་པ་ལ་འབུལ་མོ་ཆེ་ལན་གསུམ་བགྱིས་པ་ལ་སོགས་ཀྱི་ཞབས་ཏོག་ཆེ་བར་བྱས་ཤིང་།
ཐུགས་རབ་ཀྱི་བླ་མའི་ཐུགས་ཟིན་པར་བྱེད། གཞན་ཡང་། རྭ་རྡོ་རྗེ་གྲགས་ལ་སོགས་མཁས་གྲུབ་དུ་མ་བསྟེན། རཾ་རྩ་ཅན་དང་། ཅན་དྲུག་གི་མི་ལ་མཐུ་ཆེན་ལ་སོགས་པའི་སློབ་མ་མང་དུ་བསྐྱངས།
བཤད་སྒྲུབ་མཐར་ཕྱིན་ནས། དགུང་ལོ་དྲུག་ཅུ་རྩ་བརྒྱད་ལ། གདན་ས་ཐེལ་ནས་སྐུ་དངོས་སུ་མཁའ་སྤྱོད་དུ་གཤེགས་སོ། །དེའི་སྲས་རྔོག་མདོ་སྡེ་ལས་སྟོད་པ་སྤུག་སྟོན་ཡེ་ཤེས་རྒྱལ་མཚན་གྱིས་སྐྱེ་བ་ཡིན།
ཆུང་བའི་དུས་རྗེ་མར་པ་དང་མཇལ། ཆག་ལོ་སོགས་ལོ་ཙཱ་བ་བརྒྱད་བསྟེན། ཐོས་བསམ་མཐར་ཕྱིན། ཡབ་ཀྱི་གདན་ས་མཛད། བདག་མེད་ལྷ་མོ་བཅོ་ལྔའི་ཞལ་གཟིགས། ཉ་མོ་གུར་དུ་རྗེ་མར་པའི་སྲས་མོ་ཞིག་ལ།
གྲལ་དཔོན་ཞུས་ནས་བརྒྱ་འབུལ་བྱས། མཆིམས་ཆེན་པོ་དགེ་བཤེས་ཆེན་པོ་ཕྱྭ་པ་དང་། མཁན་པོ་བསོད་ནམས་རྩེ་མོ་ལ་སོགས། དབུས་གཙང་གི་དགེ་བཤེས་ལྔ་བརྒྱ་བོས། དེས་ཟླ་བ་ཕྱེད་གཉིས་ཆོས་འཁོར་མཛད།
དེའི་བཟང་ལན་ལ། སྲས་མོ་དེས་མར་པའི་སྐུ་གདུང་ཕུལ། ལྡུམ་ཆུང་བཏབ། ཆོས་གཞིས་མང་དུ་བཙུགས། དགུང་ལོ་བདུན་ཅུ་རྩ་བདུན་ལ་གཤེགས་སོ། །དེའི་སློབ་མ་བརྩེགས་དྷརྨ་རྭ་ཛ་གྲ་སྟོན། འཐབ་བྲལ་ལྷོ་ནག་ལ་སོགས་མང་དུ་བྱོན།
བླ་མའི་སྲས། ཇོ་སྲས་ཚུལ་ཁྲིམས་ཤེས་རབ། ཐོགས་མེད་གྲགས་པ་ལ་

སོགས། མཆེད་ལྔ་བྱུང་བ་ཐམས་ཅད་ཡོན་ཏན་དང་ལྡན་ཡང་། ཡབ་བཞུགས་རིང་ལ། སྔ་རིམ་གྱི་འདས་སོ། །ཐོགས་མེད་གྲགས་པའི་སྲས་རྒྱལ་ས་ར་མོ་དང་། རྡོར་སེང་ར་མོ། སྟོན་ཆུང་དབང་མོའི་སྐྱེ་བ་ཡིན། གདན་ས་ལོ་བདུན་བསྐྱངས།
མར་པ་ཡབ་སྲས་ཀྱི་སྐུ་གདུང་བཞེངས། རབ་གནས་ཞང་རིན་པོ་ཆེ་ལ་ཞུས། གཅེན་ཇོ་ཚུལ་གྱི་སྲས་བླ་མ་ཀུན་དགའ་རྡོ་རྗེའོ། །དེས་དཔལ་ཞང་གི་གཟིམས་ཁང་ལྷོ་མ་བཏབ། གདན་ས་མཛད། ལོ་བདུན་ཅུ་རྩ་བདུན་ལ་འདས་སོ།
།དེའི་སྲས་སློབ་དཔོན་དགེ་སློང་དང་། བླ་མ་གཟི་བརྗིད། སློབ་དཔོན་རྒྱལ་པོ་དགའ། བླ་མ་གཟི་བརྗིད་ཀྱིས་གཟིམས་ཁང་བྱང་མ་བཏབ། གཙུག་ལག་ཁང་བཞེངས། གདུང་ཁང་ཡང་དེར་སྤྱན་དྲངས།
གདན་ས་མཛད། ལོ་བརྒྱད་ཅུ་ལ་གཤེགས། སློབ་དཔོན་རྒྱལ་པོ་དགའི་སྲས་སེང་གེ་སྒྲ། རི་བོང་པ་རིན་ཆེན་བཟང་པོ། སློབ་དཔོན་ཆོས་རྡོར་འོད། རི་བོང་པའི་དགུང་ལོ་བཅུ་པ་ལ། བཤད་པ་མཛད།
བཅོ་བརྒྱད་ལ་ཟུལ་ཕུར་དགེ་ཚུལ་དང་། དེ་ནས་ལ་གསུམ་ལ་བསྙེན་རྫོགས་མཛད། ཉི་ཤུ་རྩ་བདུན་པའི་དུས་ཁུ་བོ་འདས་ནས་གདན་ས་མཛད། བཅོ་ལྔ་པ་ལ་ཁམས་སུ་བྱོན་ནས། ལོ་གཉིས་ལ་འཁོར་ནས་ཚལ་པའི་ཡང་དགོན་དུ་སྒོམ་སྡེ་དང་།
དཔོན་རྒྱུད་ཀྱི་བླ་མར་སྐུར། གསེར་གྱི་བཀའ་འགྱུར་བཞེངས། ལྷ་ཁང་དང་རྒྱལ་ས་རྒྱ་ཆེན་བསྐྱེད། སྤེལ་ཞིང་དང་། ཟུལ་སྐྱོར་གྱི་ཐོག་དྲངས། དབུས་གཙང་གི་དགོན་སྡེ་འབྲེལ་ཡོད་ཀུན་ལ།
ཚོགས་གསོག་རྒྱ་ཆེན་མཛད། ཇོ་བོ་ནཱ་རོ་པ་དང་།མར་པའི་སྤྲུལ་པར་གྲགས། འགྲོ་དོན་དཔག་མེད་མཛད་ནས། བདུན་ཅུ་རྩ་བདུན་པ་ལ་གཤེགས་སོ། །སློབ་དཔོན་སེང་གེ་སྒྲའི་སྲས། སློབ་དཔོན་རིན་རྒྱལ་སྤུན་གསུམ་མོ།
།སློབ་དཔོན་ཆོས་སྦྱོར་གྱི་སྲས་གསུམ་གྱི་ཆེ་ཤོས། བླ་མ་ཆོས་ཀྱི་

རྒྱལ་མཚན་གྱི་གདན་ས་མཛད་དོ། །རྒྱལ་ཚ་ར་མོའི་རྒྱུད། ལྟུམས་ཆུང་པ་རྣམས་ས་སོ། །འདིའི་མཚམས་སུ་དོལ་གྱི་ཚུར་སྟོན་དབང་ངེ་དེའི་རྣམ་ཐར་བྲིའོ། །འདི་ཆད། གཙང་རོང་གི་མེས་སྟོན་ཚོན་པོ་ནི། གཙང་མྱང་སྟོད་སྟག་ཚལ་དུ་འཁྲུངས།
མཚན་བསོད་ནམས་རྒྱལ་མཚན་རྗེ་མར་པ་བསྟེན། ཞབས་ཏོག་གིས་ཐུགས་ཟིན། རོང་པོ་དོའི་གནས་བཞེངས། གདུང་རྒྱུད་མེད། མར་པ་དང་། མེས་སྟོན་གཉིས་ཀའི་སློབ་མ། ཞང་བསོད་ནམས་མཁར།
དེ་ནས་སྲས་རྒྱུད་ལྔ་སོང་བའི། ཞང་སྟོན་གྲགས་འབྱོར་ཏེ། ཆོས་ལུགས་རྒྱུད་པའོ། །གུང་ཐང་གི་མི་ལ་རས་པ་ནི། སྔོན་ནཱ་རོ་པས་མར་པ་ལ་ལུང་བསྟན་པའི། བོད་ན་གདུལ་བྱ་སྣོད་ལྡན་ཡོད་གསུངས་པ་དེ་ཡིན་ཅིང་།
མར་པའི་བུ་ཆེན་གྱི་མཆོག་གམ། དེའི་གདུང་རུས་ནི། ཁྱུང་པོ། ཡབ་མི་ལ་ཤེར་རྒྱལ་དང་། ཡུམ་མྱང་བཟའ་དཀར་རྒྱན་གྱི་སྲས་སུ། ལ་སྟོད་གུང་ཐང་སྨད་ཀྱི། སྐྱ་རྔ་རྩའི་ཀོ་རོན་དུ་འཁྲུངས།
མཚན་ཐོས་པ་དགའ། ཕ་ཚན་གྱིས་ཡུལ་དུ་སྡོད་དུ་མ་སྟེར་བ། རོང་དུ་ལྷ་རྗེ་སྣུབས་ཆུང་དང་། དབུས་སུ་གཉགས་གཡུང་སྟོན་ཁྲོ་རྒྱལ་གྱི་སར་བྱོན། དགྲ་ཐམས་ཅད་ཚར་བཅད། རོང་སྟོན་ལྷ་དགའ་ལ།
རྫོགས་ཆེན་ཞུས་དེའི་སར། རྗེ་མར་པའི་སྙན་གྲགས་གསན་ནས། ལྷོ་བྲག་ཏུ་བྱོན། བླ་མ་དང་མཇལ། ཁོང་གི་དགྲ་མར་པ་ནག་པོ་བཏུལ། སྔར་ཀྱི་སྡིག་སྦྱོངས་ལ། བླ་མས་སྲས་མཁར་དགུ་ཐོག་ལ་འགྱེལ་གྱིན་བརྩིག་བཅུག་པས།
སྒལ་རྨ་དྲུག་བྱུང་ནའང་། རྒལ་ཚིགས་བཅོས་གིན་བརྩིགས་པས། ལོ་རེ་ལ་ཐོག་རེ་ཟིན། གདམ་ངག་རེ་གནང་། དབང་རེ་བསྐུར། ཐོག་ལྔ་པ་ལ་རྒྱུད་གསུངས། དྲུག་པ་ལ་ཡི་དམ་ལྷའི་ཞལ་གཟིགས།
སྐབས་དེར་རྔོག་སྟོན་ཆོས་རྡོར་གྱི་ཕྱག་ཕྱིར་བྱོན། མི་ལ་ཕུག་ཏུ་སྒྲུབ་པ་མཛད། ཁོང་གི་དགྲ་དོལ་ཡབ་ཕོ་ཡས་མོ་བ་བཏུལ། མར་པ་ལ་ཡུམ་བདག་མེད་མས་ཞུ་རོགས་མཛད་པ་དང་།

མོས་གུས་ལ་ཐུགས་མཉེས་ནས། ཆོས་མ་ལུས་པར་གནང་། བྱིན་གྱིས་བརླབས། མར་པ་རྒྱ་གར་ལ་རྟིང་མ་བྱོན་དུས། མི་ལ་སྲས་ཀྱི་མཐུ་བོར་མངའ་གསོལ། ལུང་བསྟན་ནས། ལ་སྟོད་ལ་བརྫངས། འཇིག་རྟེན་སྤངས་ཞིང་།
ལ་ཕྱིའི་གངས་ཀྱི་དང་། རྫོངས་དྲུག་སོགས་སུ་དཀའ་བ་སྤྱད། སྒྲུབ་པ་རྩེ་གཅིག་ཏུ་མཛད། ལོ་དགུའི་བར་ལ་ཉམས་རྟོགས་ཅི་ཡང་མ་བྱུང་ཀྱང་འབད་པས་ཟླ་བ་ཕྱེད་ནས། ཉམས་རྟོགས་དུས་གཅིག་ལ་རྡོལ་ནས། མཆོང་ལུང་དང་།
ལ་ཕྱི་ཆུ་བཟང་། དྲིན་ཆུ་བར་རྣམས་སུ། འདྲེ་དམག་ཐེང་གསུམ་གྱིས་བར་ཆད་བརྩམས་ཀྱང་། རྣལ་འབྱོར་སྤྲོས་བྲལ་རོ་གཅིག་རིམ་པར་རྫོགས། བར་ཆད་རེ་སེལ་བ་དང་། བོགས་རེ་ཐོན། ཚེ་རིང་མ་སྤུན་ལྔ་དམ་ལ་བཏགས།
དོགས་མེད་ཀྱི་རྣལ་འབྱོར་ལ་མངོན་དུ་ཕྱོགས་ཞིང་། རྫུ་འཕྲུལ་དུ་མས་གདུལ་བྱ་མི་དང་མི་མ་ཡིན་པ་ཐམས་ཅད་བཏུལ། རྒྱ་གར་ངྷརྨ་ཕ་ལ་དང་། དམ་པ་སངས་རྒྱས་ལ་སོགས་དང་རྫུ་འཕྲུལ་འགྲན།
བོད་དུ་བྱོན་པའི་གྲུབ་ཐོབ་ལ་གྲུབ་རྟགས་བཟང་ཞིང་ངོ་མཚར་ཆེ་བར་གྲགས་སོ། །དགུང་ལོ་བརྒྱད་ཅུ་རྩ་བཞི་པ་ལ། མྱ་ངན་ལས་འདས་སོ། །དེ་ལ་བུ་ཆེན་དཔག་ཏུ་མེད་པ་ཡོད་པའི་ནང་ནས། སྲས་ཀྱི་མཐུ་བོ་བརྒྱད་ནི།
གུང་ཐང་གི་གཉན་ཆུང་རས་པ། ལྕིམ་ལུང་གི་ངན་རྫོང་རས་པ། ཉ་མའི་འབྲི་སྒོམ་རས་པ། མདོ་སྒྲའི་སེ་བན་རས་པ། སྙི་ཤང་གི་ཁྱི་ར་རས་པ། རས་པ་ཞི་བ་འོད། སྡེ་བ་སྐྱོང་། མཉམ་མེད་དྭགས་པོ་ལྷ་རྗེ་རྣམས་སོ།
།དང་པོར་ཆེ་བའི་སྲས་བཞི། བར་དུ་ཉེ་བའི་སྲས་བརྒྱད། ཐ་མར་སྐུ་བགྲེས་ཁར་འཁྲུངས་པའི་ཇོ་བོ་བཀའ་གདམས་པ་གསུམ་ཡོད་ཅེས་གྲགས་སོ། །གཉན་ཆུང་རས་པ་ནི། མཚན་རྡོ་རྗེ་གྲགས།
ཐོག་མར་མི་ལ་དང་མཇལ། ཐུགས་ཟིན་རྒྱ་གར་ལ་ལན་ལྔ་བྱོན། ཝ་ལ་ཙནྡྲ། ཕམ་ཐིང་པ། ཏི་ཕུ་པ། མ་གཅིག་གྲུབ་པའི་རྒྱལ་མོ་ལ་སོགས་པ་མང་དུ་བསྟེན།

ཆོས་སྐོར་ཚན་ཆེ་བ་ཐོབ། ཕྱག་རྡོར་སྒྲུབ་པས་མཛེ་ཐོན། ཕྱིས་བོད་དུ་བླ་མ་ལ་ཞུས་ནས། དབུས་སུ་བྱོན། བྱེ་ཆུང་རྩད་པོའི་མཛེ་གསོས། མག་པ་མཛད། ཕོ་བྲང་སྐྱེགས་ལྡན་དུ། ལྷ་ལྕམ་ལྡེམ་བུའི་དམ་ཚིག་ཉམས་ནས་བྲལ།
གཉལ་ལ་སོགས་པར་བཞུགས། དེ་ལ་སློབ་མ། ཉེ་གནས་རིན་ཆེན་གྲགས། བུར་སྒོམ་ནག་པོ། སུམ་སྟོན་ཆོས་དར། དགེ་བཤེས་ཁྱུང་ཚང་བ་ལ་སོགས་པ་མང་དུ་བྱོན། སྔོན་མཚོ་ལྔ་བྲེ་ཆུང་དུ། རྗེ་མི་ལ་དང་མཇལ་བའི་བུ་མོ་དབུལ་མོ་དེ།
རས་ཆུང་བ་ལ་གཏད་ནས་བསྒོམས་པས། སེ་མོ་དོར་ལུས་མ་སྤངས་པ་ལ། མཁའ་སྤྱོད་དུ་གཤེགས་པའི་གྲུབ་ཐོབ་མ་ཞིག་ཀྱང་བྱུང་ངོ་། །རས་ཆུང་བ་དགུང་ལོ་གྱ་གཉིས་པ་ལ་གཤེགས་སོ།
།རས་པ་ཞི་བ་འོད་ནི། བྲག་སྐྱེ་ཆུར་སྒྲུབ་པ་རྩེ་གཅིག་ཏུ་མཛད་པས། བྲག་ཕུག་སྤྱི་བུ་བརྟོལ་ནས་མཁའ་སྤྱོད་ལ་གཤེགས་སོ། །འབྲི་སྒོམ་རས་པ་ནི། གང་པ་ཤེའུ་དང་། རྔོག་ལོ། ལྕལ་ལོ་ལ་སོགས་བླ་མ་མང་དུ་བསྟེན།
རྗེ་མི་ལ་རྩ་བའི་བླ་མར་གྱུར་ནས། མི་ལོ་སུམ་ཅུར་སྒྲུབ་པ་མཛད། ཡི་དམ་ཞལ་གཟིགས་དངོས་གྲུབ་བརྙེས། མལ་ཡེར་པ་ལ་སོགས་སློབ་མ་མང་དུ་བྱོན་གདའ། མཉམ་མེད་དྭགས་པོ་ལྷ་རྗེ་ནི།
མདོ་ཏིང་ངེ་འཛིན་རྒྱལ་པོ་དང་། སྙིང་རྗེ་པད་དཀར་དུ། སངས་རྒྱས་ཀྱིས་འདི་དགེ་སློང་འཚོ་བྱེད་དུ་གྱུར་ནས། བསྟན་པ་འཛིན་པ་ལ་བཀོད་ཅིང་། མཐར་རྒྱལ་བ་དྲི་མ་མེད་པ་ཅེས་སུ་སངས་རྒྱས་ཀྱིས་ལུང་བསྟན་པ་སྟེ།
བྱང་ཆུབ་སེམས་དཔའ་ཟླ་འོད་གཞོན་ནུར་གྱུར་པ་ཡིན་ལ། དེ་དང་ལྷན་གཅིག་ཏུ་བསྟན་པ་འཛིན་པར་ཁས་བླངས་པས། བྱང་ཆུབ་སེམས་པ་སྟོང་ལྔ་བརྒྱ་ཡང་། འདིས་འཁོར་ད་ང་རྒྱུད་པ་འཛིན་པ་རྣམས་ཡིན་པར།
མདོ་སྡེ་ཉིད་ལས་གསལ་བས། རྣམ་ཐར་བསམ་གྱིས་མི་ཁྱབ་མོད་ཀྱི། གདུལ་བྱའི་སྣང་ངོར་ཡང་། རྗེ་མི་ལའི་ཐུགས་སྲས་ཀུན་གྱི་མཆོག་ཏུ་མར་པ་དང་། མི་ལ་གཉིས་

ཀའི་ལུང་བསྟན་པ་ཡིན་ནོ། །འཁྲུངས་ཡུལ་ནི་གཉལ་རུས་སྙི་བ། ཡབ་ཉི་མ་ལྷ་རྗེའི། སྲས་གསུམ་གྱི་བར་པ། མཚན་སྙིང་པོ་ཀུན་དགའ། ལྷ་རྗེ་མཛད་ཅིང་། དགུང་ལོ་བཅུ་གཉིས་པ་ལ། དགེ་བཤེས་ཤ་བ་གླིང་པ་ལ་རབ་ཏུ་བྱུང་།
བསོད་ནམས་རིན་ཆེན་དུ་མཚན་གསོལ། མཁན་པོ་དང་བྱ་འདུལ་བ་ལ་འདུལ་བ་ལུང་སྐོར་ཞུས། མར་ཡུལ་བསམ་གཏན་ལ་གསང་སྔགས་གསན། དབུ་རུ་བྱང་དུ་དགེ་བཤེས་སྙུག་རུམ་པ། ལྕགས་རི་གོང་ཁ་བ་བྱང་ཆུབ་དཔལ།
དགེ་བཤེས་བྱ་ཡུལ་བ་རྣམས་ལ། བཀའ་གདམས་ཞུས། ཞག་བཅུ་གསུམ་ཙམ་མི་འཆོར་བའི་གནས་པ་བཟང་པོ་བྱུང་། རྟོགས་པ་གོང་དུ་འཕེལ། ས་བཅུ་ནོན་པའི་རྨི་ལྟས་བྱུང་། ཡབ་མེས་ཀྱིས་བརྩིགས་པའི་གསེར་ཆུང་ལྷ་ཁང་དུ་བཞུགས་དུས།
སྤྲང་པོ་གསུམ་ལས་རྗེ་མི་ལའི་སྙན་པ་ཐོས་མ་ཐག་མོས་པ་སྐྱེས། བྱིན་བརླབས་ཞུགས་པས་ཡིད་ཕྲོགས་ནས། ལ་སྟོད་ལ་བྱོན་པ་སྤྲང་པོ་ཞིག་ལ་ལམ་སྣ་བཅོལ་བས། ཚོང་དུས་ནས་ཁོང་འགྲོ་མ་ཉན་པར།
ཁོང་རང་གི་བྱོན། མཇལ་མ་ཐག་བླ་མ་མཉེས་ནས་ས་སྣ་ལན་གྱི་མགུར་གསུངས། སྔགས་ཀྱི་ཉམས་ཞུས་པས་བཞད་ནས། བྱེ་མ་བཙིར་བས་མར་ཁུ་གང་ལ་ཡོང་། །ཡུངས་དཀར་བཙིར་ན་ཡོང་པ་ཡིན།
།ཐབས་ལམ་སྒོམས་གསུངས་ནས། གདམས་པ་རྣམས་རིམ་གྱིས་གནང་། བསྒོམས་པས་ཞག་བདུན་ནས། བདེ་སྟོང་རང་འབར་ལ་སོང་། རྟགས་སྣང་ཉམས་མྱོང་ཁྱད་པར་ཅན་སྐྱེས། རིང་པོར་མ་ཐོགས་པར་སྤྲུལ་སྐུ། ལོངས་སྐུ་དང་མཇལ།
ཆོས་སྐུ་མྱུར་དུ་མཐོང་བར་ལུང་བསྟན། བྱིན་གྱིས་བརླབས་ཤིང་རྒྱལ་ཚབ་ཏུ་དབང་བསྐུར་ནས། ལྕགས་རི་གོང་ཁར་བྱོན་ཏེ་སེ་བ་ལུང་དུ། བཀའ་གདམས་པའི་གསེབ་ཏུ་བཞུགས་པས། ཐུགས་དམ་ཅུང་ཞིག་འགྲིབ།
ཡར་བྱོན། མི་ལ་བསྟེན་པས། དྲན་པ་སོར་ཆུག་ཟེར་བ་ཡང་འདུག འོལ་ཁ་ནས་སྒམ་པོ་ཟངས་ལུང་དུ་

བྱོན། སྒོམ་པ་སོར་ཆུད། སྒམ་པོ་མཐོང་བའི་ལ་ཁར་བླ་མའི་ལུང་བསྟན་བཞིན། ཆོས་ཉིད་བདེན་པ་དངོས་སུ་རྟོགས། བླ་མ་ལ་སངས་རྒྱས་ཀྱི་འདུ་ཤེས་སྐྱེས། འོ་དེ་གུང་རྒྱལ་གྱི་བུ། དྭགས་ལ་སྒམ་པོས་སྦྱིན་བདག་བྱས་ནས།
སྒམ་པོའི་རི་ཁྲོད་བཏབ་ཏིང་ངེ་འཛིན་སྣ་ཚོགས་དང་། མངོན་ཤེས་རྫུ་འཕྲུལ་དུ་མ་ཐོབ། སྣང་སེམས་འདྲེས་ཤིང་དབང་དུ་འདུས། ཉམས་རྟོགས་མཐར་ཕྱིན། དགུང་ལོ་བདུན་ཅུ་རྩ་བདུན་པ་ལ།
མྱ་ངན་ལས་འདས་སོ། །བླ་མ་དེས་དོན་གཉིས་ཀྱི་གཏེར་ཁ་ཕྱེ་བས། འགྲོ་དོན་དཔག་མེད་མཛད་ཅིང་། བུ་ཆེན་གདུགས་ཐོགས་ལྔ་བརྒྱ་བྱུང་བའི། སྔ་ཚར་ལ་དྭགས་པོ་སྒོམ་པ་དང་། རྒྱལ་བ་ཁྱུང་ཚང་བ་ལ་སོགས།
བར་ཚར་ལ་གྲུབ་ཐོབ་དབུ་སེ། ཁམས་པ་རྡོར་རྒྱལ། ཞང་སུམ་ཐོག་པ་ལ་སོགས། ཕྱི་ཚར་ལ་བྱང་གི་འབབ་རོམ་པ་ཆེན་པོ། ཤངས་པ་རྨོག་ཅོག་པ་ལ་སོགས་ཀྱི་ཐོག་དྲངས་པའི་གནམ་གྱི་སྐར་མ་ཙམ་བྱོན། བསྟན་པ་དར་ཞིང་རྒྱས་པར་མཛད་དོ།
།དྭགས་པོ་རིན་པོ་ཆེའི་གཅུང་པོ། ལྷ་རྗེ་རྡོར་འབར་གྱི་སྲས་པོ་དྭགས་པོ་སྒོམ་པ་ནི།ཐོག་མའི་མཚན་ལ་ཟླ་རྒྱལ་གླིང་། དགུང་ལོ་བཅུ་གཅིག་པ་ལ་བླ་མའི་དྲུང་དུ་ཡོང་། ཆོས་མ་ལུས་པར་ཐོབ།
བཅུ་གསུམ་པ་ལ་སྤྲོས་བྲལ་གྱི་རྟོགས་པ་ཤར། བཅུ་དྲུག་པ་ལ་མཁན་པོ་མངའ་རིས་པ་ཤེར་སྙིང་ལ། དགེ་ཚུལ་ཞུས། མཚན་ཚུལ་ཁྲིམས་སྙིང་པོར་བཏགས། བཅོ་བརྒྱད་པ་ལ། སྒོམ་རོ་གཅིག་ཏུ་རྟོགས།
ཉི་ཤུ་རྩ་ལྔ་པ་ལ། སྔགས་ཀྱི་མཁན་པོ་དང་སློབ་དཔོན། ཤབ་རྩེ་ཡོན་ཏན་བློ་གྲོས་ལ་སོགས་ལས། བསྙེན་རྫོགས་མཛད། སུམ་ཅུ་རྩ་ལྔ་ནས་གདན་ས་བསྐྱངས་པའི་ལོ་གཉིས་ནས་བླ་མ་གཤེགས། བཀྲ་ཤིས་སྒོ་མང་བཞེངས་ནས།
དབུས་སུ་བྱོན། ལྷ་སའི་ཇོ་བོ་རིན་པོ་ཆེའི་ཐུགས་རྗེ་དང་། སྲུང་མས་བསྐུལ་ནས་ལྷ་སའི་གསོ་ཐབས་མཛད། རྒྱ་འབྲིའི་སྡེ་འཁྲུག་བསྡུམས། ཞང་རིན་པོ་ཆེ་ལ་གནས་གཞི་

བསྟན་ནས། སྒམ་པོར་བྱོན། མཁྱེན་རྟོགས་དང་ཐུགས་རྗེ་མཛད་པའི་རྣམ་ཐར་དཔག་ཡས་མངའ་བ་དེ། དགུང་ལོ་ལྔ་བཅུ་རྩ་བཞི་པ། གླང་ལོ་དབྱུག་པ་ཟླ་བའི་ཚེས་ཉི་ཤུ་ལ་མྱ་ངན་ལས་འདས་སོ། །དེའི་སློབ་མ་གྲུབ་ཐོབ་དབུ་སེ།
ཞང་རིན་པོ་ཆེ། ཞང་སྟོན་ཀ་ལོ་ཀ དུང་སྟོན་ལ་སོགས་མང་དུ་བྱོན། བདེ་གཤེགས་ཁམས་པ་རྡོར་རྒྱལ་གྱི་གདུང་རུས་ནི། རྨེ་འདོར་བའི་ནང་ཚན་དབས། དེའི་ནང་ཚན་དབེ་ན། ཡབ་དབེ་ན་ཨ་དར་གྱི་སྲས་སུ།
མེ་ཕོ་རྟ་ལོ་ལ། མདོ་ཁམས་ཡོར་ཁྲིམས་སུ་འཁྲུངས། ལྡོང་ཡན་བྱང་ཆུབ་ཀྱི་བུ། ཚུལ་ཁྲིམས་ལ་རབ་ཏུ་བྱུང་། ཨུ་རིང་རྒྱལ་འབར་ལ་ཆོས་གསན། ཉི་ཤུ་རྩ་ལྔ་ལོན་པ་ལ་དབུས་སུ་ཕེབས། ཟུལ་ཕུར་བྱ་འདུལ་བ་འཛིན་པའི་དྲུང་དུ་བསྙེན་རྫོགས་མཛད།
དགེ་བཤེས་གཡོར་གཉན། དབར་ཙང་བུ་ཁ་པ། བྱང་སེམས་དཔའི་དམ་པ་སྙལ་ཆུང་བ། བླ་མ་འཛིམ། འཁོན་ས་སྐྱ་པ་ཆེན་པོ། ཉང་སྒོ་མཁན་པོ། བྱང་སེམས་ཟླ་བ་རྒྱལ་མཚན།
བླ་མ་བྲག་དཀར་པོ་བ་ལ་སོགས། སྔགས་མཚན་ཉིད་ཀྱི་བཀའ་ལུང་གདམས་པ་རྣམས་ཞུས། དགུང་ལོ་བཞི་བཅུ་རྩ་གཉིས་པ། དགེ་བཤེས་ཞང་སུམ་ཐོག་པ་དང་འགྲོགས་ནས། སྒམ་པོར་བྱོན་ནས། མཉམ་མེད་དྭགས་པོ་ལྷ་རྗེ་དང་མཇལ།
རྟོགས་པ་འཁྲུངས། ལོ་ངོ་གསུམ་བསྟེན། ཡར་བྱོན་ཚ་རང་བཙན་པོའི་སྦྱིན་བདག་མཛད་ནས། ལྕགས་ཕོ་ཁྱི་ལོ་ལ། ཕག་མོ་གྲུར་འཇག་སྤྱིལ་དགོན་པ་བཏབ། ཆོས་ཁྲིམས་བཅས། དགུང་ལོ་ལྔ་བཅུ་རྩ་ལྔ་ནས་འགྲོ་དོན་བསྐྱངས།
དྲུག་ཅུ་རེ་གཅིག་པ་མེ་མོ་ཕག སྟོན་ཟླ་ཐ་ཆུང་གི་ཉི་ཤུ་ལྔ་ལ་ཕག་མོ་གྲུའི་མཐར་ཙར་མྱ་ངན་ལས་འདས་སོ། །དེའི་ཐུགས་ཀྱི་སྲས་ཡིན་ཏེ། བསོད་ནམས་མཐར་ཕྱིན་འབྲི་ཁུང་པ།
མོས་གུས་མཐར་ཕྱིན་སྟག་ལུང་པ། ཤེས་རབ་མཐར་ཕྱིན་པར་བུ་བ། རྟོགས་པ་མཐར་ཕྱིན་སྣ་བུ་བ་རྣམས་སོ། །ཉེ་བའི་སྲས་བཞི་ནི།

སྐལ་ལྡན་ཡེ་ཤེས་སེང་གེ ཀུན་ལྡན་གཙང་པ་རས་ཆུང་པ། རྟོགས་ལྡན་མི་ཉག་སྒོམ་རིན། གྲུབ་ཐོབ་ཉག་རེ་སེ་བོའོ། །གཞན་ཡང་མཁན་པོ་ཞང་སུམ་ཐོག་པ་དང་། ཁྲོ་ཕུ་བའི་རྒྱལ་ཚ་རིན་ཆེན། ཆོས་རྗེ་ལྡུམ། རླངས་སེང་གེ་རྒྱལ་མཚན།
སྨོན་སྟོན་ཆོས་བློ། སེང་གེ་སྡིང་པ། ཉན་ཤན་གྲོང་པ། ཞང་ཤི་རི་བ། སྲས་པོ་དགེ་བ་དཔལ། དགེ་བཤེས་སྟོན་འཇམ། རྒྱལ་ཚ། མེ་སྒོམ་ལ་སོགས་ཏེ། སྐུ་འདའ་བའི་ལོ་གྲྭ་པ་མཁས་གྲགས་ཐོན་པ་བརྒྱད་བརྒྱ་ཙམ་བྱུང་ངོ་།
།སྒྲུབ་རྒྱུད་བསྟན་པའི་སྲོག་ཤིང་མཁས་གྲུབ་རྣམས། །བྱོན་ཚུལ་རྣམ་ཐར་བ་དན་ཆེར་གཡོས་པས། །ཟབ་དོན་ནོར་བུའི་ཏོག་འཛིན་མཁས་རྣམས་ཀྱི། །སྒྲུབ་པའི་རྒྱལ་མཚན་རྒྱུན་རིང་འཛུགས་པར་ཤོག
། །།

ཕག་མོ་གྲུ་པའི་ཆོས་རྒྱུད་དང་། བླ་རབས་བྱོན་ཚུལ་བཞུགས་སོ། ། ན་མོ་གུ་རུ་དཔལ་ཕག་མོ་གྲུ་པའི་ཆོས་རྒྱུད། བླ་རབས་བྱོན་ཚུལ་ནི། བདེ་གཤེགས་རིན་པོ་ཆེ། ཁམས་པ་རྡོར་རྒྱལ་མྱ་ངན་ལས་འདས་རྟིང་།
ཐུགས་སྲས་ཀྱི་ཐུ་བོ་ནི། བསོད་ནམས་མཐར་ཕྱིན། འབྲི་ཁུང་སྐྱུ་ར་ཆོས་རྗེ། ཕག་གྲུ་དང་། འབྲི་ཁུང་གཉིས་ཀའི་གདན་ས་ལོ་མང་བསྐྱངས། སྐུ་བགྲེས་ཁར་འབྲི་ཕག་གདན་ས་གཉིས་སུ་འབྱོན་བཞུད་དཀའ་བར་བྱུང་།
ཤས་ཆེར་འབྲི་ཁུང་དུ་བཞུགས་དུས། པག་གྲུ་མཐར་བརྩིགས་གྲྭ་སློབ་རྣམས་གྲོས་བསྡུར། རྗེ་རིན་པོ་ཆེ་སྐུ་གནས་བགྲེས། གདན་ས་ཁག་གཉིས་སྐྱོང་དགོས་པ། ད་རང་རེ་རྣམས་ཀྱི་མགོ་སྡུད། གདན་ས་ཞིག་བསྐོ་བར་ཞུ་ཞུས་པ།
དྲག་ཟེར་བ་ལ་ཁ་འཆམ། རི་པ་ཆེ་བགྲེས་འགའ་འབྲི་ཁུང་དུ་བཏང་། རྗེ་དང་མཇལ་ནས་རྒྱུ་མཚན་ཞུས་པས། དེ་བཞིན་ཅིས་ཀྱང་འཐད་པས་དེའི་འོས་སུ་འདུག ཁྱེད་རང་རྣམས་ཀྱི་ལྟོས་གསུངས་ཁོང་རྣམས་ན་རེ།
རྗེ་རིན་པོ་ཆེ་རང་གི་སྤྱན་མངའ་ན་བཞུགས་པའི། གསོལ་ཇ་བ་འདི་འདྲ་བ་ཞིག་བསྐོ་བར་ཞུ་ཞུས་པས། འོ་དེ་ཡིན་དེ་བཞིན་ལེགས་སོ་གསུངས། ངས་ཀྱང་བྱིན་གྱིས་བརླབས། གདན་དྲོངས་ལ་སོང་ཞིག
ཁོང་གདན་སར་བསྐོས་རྗེས་སྤྱན་ལམ་ནས་བྱོན་པས། དེ་ཕྱིན་སྤྱན་མངའ་བར་གྲགས་པ་འདི་བྱུང་བ་ཡིན། དེའི་གདུང་རུས་རླངས་ལྷ་གཟིགས་ཡིན། མཚན་ལྷ་རྒྱལ་བ་བྱང་ཆུབ་ཀྱང་

ཟེར་ལ། སྤྱན་མངའ་གྲགས་པ་བྱང་ཆུབ་པར་གྲགས་སོ། །དེས་ཕག་གྲུའི་ལྷ་ཁང་རྙིང་མ་བཞེངས། བསྟན་པ་དང་གདན་སའི་བྱ་བ་ཆེར་མཛད། ཕྱིས་ཁོང་པས་ཀྱང་། འབྲི་ཁུང་གདན་ས་ཡང་བསྐྱངས་ཤིང་། ཤས་ཆེ་བ་འབྲི་ཁུང་དུ་བཞུགས།
་ཕག་གྲུའི་གདན་ས་ལ། ཁོང་རང་གི་དབོན་པོ། ལྷ་རྒྱལ་བ་ཡེ་ཤེས་པ་བསྐོས་ནས་བཏང་བས། མལ་གྲོ་ལ་ཐོག་ཏུ་ཕེབས་པ་དང་། མལ་གྲོ་གཟི་ཆེན་ལ་སོགས། ཕར་ཚུར་གྱི་གཞི་བདག་གདུག་པ་ཅན་འགའ་གའ་རེས།
བླ་མའི་ཉམས་སད་པའི་ཕྱིར་དུ། གློ་བུར་དུ་སྤྲིན་བསྡུས། འབྲུག་བསྒྲགས། ཐོག་སེར་ཕབས་བྱུང་བ་དང་། བླ་མས་ཆོས་གོས་ཐུ་བ་བར་སྣང་ལ་བཟེད་པ་དང་། ཐོག་མདའ་ལྔ་ཐུ་བ་ནང་སྲན་མ་རྒྱུག་པ་བཞིན།
ཕར་རིལ་ཚུར་རིལ་དུ་བྱེད་ཀྱིན་འདུག་སྟེ། བླ་མ་དཔོན་སློབ་མི་ནོར་གང་ལའང་། ཐོག་གི་གནོད་པ་མ་ནུས་པས། རྒྱལ་བ་ཐོག་གདུགས་པར་གྲགས་ཤིང་། གདུལ་བྱ་དང་སྙན་གྲགས་ཤིན་དུ་ཆེ་བར་གྲགས་སོ།
།དེའི་སྐུ་ཚེའི་སྨད་ལ། སྟོད་ཧོར་རྒྱལ་པོ་ཧུ་ལ་ཧུའི་བརྒྱ་འབུལ། ཉི་ཤུ་རྩ་གཅིག་གིས་ཐོག་དྲངས་པའི་འབུལ་མོ་ཆེ་བླངས། དེ་ནས་ཞག་བཅུ་བདུན་སོང་བ་དང་། རྒྱལ་བ་རིན་པོ་ཆེ་གྲོངས། དེའི་དབོན་པོ་རིན་པོ་ཆེ་བཅུ་གཉིས་པས་གདན་ས་མཛད་ནས།
རྒྱལ་བ་རིན་པོ་ཆེའི་ནང་རྟེན་ལ། གསེར་གྱི་སྒོ་མང་བཞེངས། གདན་ས་མཐིལ་གྱི་སྒོ་མང་སྔ་མ་ཡིན་ནོ། །དེའི་སློབ་མ་ལ། སྤུ་རྟོགས་ཟེར། ཁོང་གྲོངས་ནས།
སྤུ་རྟོགས་ཚོས་བླ་མའི་ནང་རྟེན་ལ་སྒོ་མང་ཞིག་བཞེངས། གདན་ས་བཅུ་གཉིས་པའི་དབོན་པོ་ཆེ་བ། གཅེན་གྲགས་ཡེ་བསྐོས། དེའི་སློབ་མ་ལ་ལྡོལ་སྤུ་ཟེར། སྤུ་ལྡོལ་གྱི་ཆགས་སྡང་དེ་ནས་བྱུང་།
རིན་པོ་ཆེ་གྲགས་པས། ས་སྐྱ་པའི་བླ་མ་འཕགས་པ་ལ། རྒྱུད་གསུམ་མན་ངག་དང་བཅས་པ་ཞུས། བླ་མ་ཤར་པ་ཡེ་

ཤེས་རིན་ཆེན་པ་ལ། ཁོང་རང་གི་སྣག་ཚ། དབོན་པོ་གྲགས་ལེ་བ་ཕུལ། དེས་ས་སྐྱ་པས་ཕག་གྲུའི་གདན་ས་བསྐོ་གྲབ་བྱས་པས། གཅུང་རྒྱལ་པོས་བཀྲོངས། དེ་མཚམས་རིན་པོ་ཆེ་གྲགས་ཡེ་གྲོངས་ནས། གཅུང་རྒྱལ་པོ་གྲགས་རིན་པས་གདན་ས་མཛད།
ས་སྐྱའི་གྲགས་ལེ་དབོན་པོས་འཁམ་གཅུང་བསྐོ་གྲབ་བྱས་པ་ལ་། གཅུང་རྒྱལ་པོའི་རྟིང་འབྲི་ཁུང་པས་མནན་ནས། ས་འབྲི་འཐབ་པའི་འགོ་ཚུགས། ཕག་གྲུ་རང་ལ་སྐྱོན་ཆེར་མ་བྱུང་ནའང་།
ས་འབྲི་ཡུན་རིང་པོ་འཁྲུག ཕྱིའི་གཅུང་རྒྱ་བོས་བླ་དཔོན་སྦྲེལ་ནས་མཛད། དེ་གྲོངས་ནས་ཁོང་གི་དབོན་པོ་གྲགས་པ་རྒྱལ་མཚན་པ་ས་ཕོ་བྱི་བ་ལོ་ལ་གདན་ས་ལ་བསྐོས་པ་ཡིན། ཁོང་རང་གྲོངས་ནས་དེའི་དབོན་པོ་རིགས་རྒྱུད།
སྤྱན་མངའ་གྲགས་བྱང་པ་གདན་སར་བསྐོས། ལོ་འགའ་སྣེ་གདོང་ཁྲི་ཐོག་དང་། སློབ་དཔོན་སྦྲགས་པ་མཛད། དེ་གཤེགས་རྟིང་། གཅུང་པོ་གྲགས་པ་རིན་ཆེན་པ་ཕག་གྲུའི་གདན་སར་བསྐོས།
དེའི་རྗེས་ལ། ཁྲི་དཔོན་ཤཱཀ་རིན་གྱི་སྲས་པོ། སྤྱན་མངའ་བསོད་ནམས་དཔལ་བ་དང་། བསོད་ནམས་བཟང་པོ་བ། བསོད་ནམས་རྒྱལ་མཚན་པ་སྐུ་མཆེད་རྣམས་ཀྱི་རིམ་པར་གདན་ས་མཛད། ཆུ་མོ་གླང་གི་ལོའི་གཤམ་ལ།
སྤྱན་སྔ་ཆོས་རྗེ་བསོད་ནམས་རྒྱལ་མཚན་པ་སྐུ་མཆེད་གཤེགས། དེའི་གཤེགས་རྫོངས་ཀྱི་སྐབས་ཤིང་ཕོ་སྟག་གི་ལོ། སྲོག་སྨེ་བརྒྱད་དཀར་དབུས་སུ་ཤར་སྟོན་ནས། ཕག་གྲུ་ནང་ཟིང་ལ་བསྟན་པས། དབུས་གཙང་བདེ་དོག་ཆེན་མོ་ལངས་པ་ཡིན།
བདེ་གཤེགས་བླ་མ་རྣམས་ཀྱི་ཐུགས་རྗེ་ཡི། །དབུས་གཙང་བདེ་ཞིང་ཐུབ་བསྟན་གསལ་བ་དང་། །བསྟན་འཛིན་སྐྱེས་བུའི་གདན་ས་མ་སྟོང་བར། །སྒྲུབ་རྒྱུད་ཉི་མའི་འོད་ལྟར་གསལ་བར་ཤོག།མདོ་རྒྱུད་ནས་བཤད་པའི་སྤྱན་ལྔ་ནི།
ཤའི་སྤྱན། ལྷའི་སྤྱན། ཤེས་རབ་ཀྱི་སྤྱན། ཆོས་ཀྱི་སྤྱན། སངས་རྒྱས་ཀྱི་སྤྱན་དང་ལྔའོ། །དགེ་ལེགས་འཕེལ་བར་གྱུར་ཅིག། །།

དཔལ་ཕག་མོ་གྲུ་པའི་དཔོན་རབས་བྱོན་ཚུལ་བཞུགས་སོ། །ཨོཾ་སྭ་སྟི། དཔལ་ཕག་མོ་གྲུ་པའི་དཔོན་རབས་ནི། དང་པོ་སྤྱན་སྔ་ཆོས་རྗེའི་དུས་ན། འབྲི་ཁུང་ནས་སྒོམ་པ་ཤཱཀ་རིན་གྱིས་སྤྱིའི་ཁ་ཏ་བྱེད། སྤྱན་སྔ་བའི་ཉེ་གནས་སྒོམ་བརྩོན་གྱིས་རྐང་ཡངས་དང་།
སྨད་ཧོར་ལ་ངོ་ལྟ་བྱས། རྟིང་ལ་མདོ་ཁམས་ནས། དཔོན་རྡོ་རྗེ་དཔལ་བྱ་བའི་མི་གཞོན་ཅིག་བྱུང་། རུས་པ་ལྷ་གཟིགས་ཡིན་བྱས་པས་སྤྱན་སྔ་བའི་དྲུང་དྲུ་བཞག
སྔོན་ལ་གསོལ་ཇ་བ་བཅོལ། རྟིང་དུ་རྒྱ་ཡུལ་ལ་བརྫངས་པས། ཕག་ཁྲུ་ཁྲི་སྐོར་དུ་སྟག་མགོ་བླང་། ཁྲི་དཔོན་ཡུན་རིང་དུ་བྱས། ཤིང་ཕོ་སྟག་ལོ་ལ་སྣེ་གདོང་རྫོང་བརྩིགས། དེ་འདས་ནས། དེའི་ནུ་བོ་གཞོན་ནུ་རྒྱལ་མཚན་གྱི་དཔོན་བྱས།
དེ་འདས་རྟིང་ཁོང་གི་དབོན་སྐྱ་ཡར་འབྲོག་པ། བྱང་གཞོན་གྱིས་ཁྲི་དཔོན་བྱས། སྐབས་དེར་ས་འབྲི་འཁྲུག་པ་ལ༑ བྱང་གཞོན་གྱིས། ས་སྐྱ་པ་གང་གསུངས་བྱས།
དཔོན་ཆེན་ཨ་གླེན་གྱིས། ཕག་གྲུ་བསྲེག་པར་བྱུང་བ་ལ། བྱང་གཞོན་གྱི་ཞུས་པས་འཚེང་། བྱང་གཞོན་ཤི་ནས། གཞོན་ནུ་རྒྱལ་མཚན་གྱི་ཚ་བོ། གཞོན་ནུ་ཡོན་ཏན་གྱིས་ཁྲི་དཔོན་བྱས། ཧོར་རྒྱལ་བུ་ཐི་མུར་བྷོ་ཁ་ཡུམ་སྲས་བོད་དུ་བཞུགས་པའི་ཞབས་ཏོག་དང་།
དམག་གི་ཕྱག་ཕྱི་ཅུང་མ་འགྲུབ། ཕྱི་གོ་མ་ཆོད་ཀྱང་། ནང་དུ་ཞིང་པ་ཡ་གསུམ་ལ་སོགས་པ་ལ་གཟན་པོ་བྱས་པས། རིན་པོ་ཆེ་གཅུང་རྒྱ་བོ་མ་མཉེས་པ་ར།
རྒྱལ་པོ་

ཡུམ་སྲས་ལ་ཞུས་པས། གཞོན་ནུ་ཡོན་ཏན་ཕབ། གོང་དུ་ཞུ་བ་བཏང་། དེ་མ་འཁོར་བར་ལ་རྒྱལ་པོའི་མ་མ་གོ་ཆ། ས་སྐྱ་བའི་ཆོས་ཁྲིམས་པ་རིན་ཆེན་བཀྲ་ཤིས། རིན་པོ་ཆེའི་ཉེ་གནས་བརྩོན་འགྲུས་དཔལ། གཞོན་ནུ་ཡོན་ཏན་གྱི་དཔོན་འོག་མ།
གྲགས་པ་འོད་ཟེར། སྔགས་ཧུ་ལ་ཧུའི་བསྐོས་པའི་ཡུལ་བསྲུང་བ། གོ་བོ་ཆུའི་བུ་རྡོ་རྗེ། ཡར་ཀླུངས་ཇོ་བོ་བྲག་རིན་རྣམས་འཛོམས་ཀྱིན། ཁྲི་སྐོར་གྱི་བྱ་བ་བསྒྲུབས། དེ་མཚམས་གོང་དུ་བླ་མ་ཏི་ཤྲི་གྲགས་འོད་པའི་བདག་མཛད་ནས།
རིན་པོ་ཆེའི་གཅུང་རྒྱལ་པོ་ལ་ཁྲི་དཔོན་གྱི་འཇའ་ས་བསྒྲུབས་ནས། བླ་དཔོན་སྦྲགས། གཞོན་ནུ་ཡོན་ཏན་ལ་རྟེན་སོར། འཕྱོངས་རྒྱས་སྨོན་མཁར་བྱིན།
གཅུང་རྒྱ་བོ་གྲོངས་རྟིང་། རིན་པོ་ཆེ་གྲགས་པ་རྒྱལ་མཚན་པའི་གཅེན་པོ། རྒྱལ་མཚན་དཔལ་གྱིས་གོང་དུ་བྱོན། ལྷ་རྗེ་ཕག་མོ་གྲུ་པས་ཞུས་ནས། ལུང་གིས་རྒྱལ་མཚན་དཔལ་བསྐོས། དེའི་ལག་ནས་ཁོང་རང་གི་ནུ་བོ།
གྲགས་བཟང་ས་སྐྱ་པས་ཞུས་ནས་བསྐོས་དེའི་ལག་ནས། གཞོན་ནུ་རྒྱལ་མཚན་གྱི་བུ་རྒྱལ་མཚན་སྐྱབས་ཀྱི་འཇའ་ས་བླངས། རིན་པོ་ཆེ་གྲགས་རྒྱལ་བའི་གཅུང་པོ། བྱང་ཆུབ་རྒྱལ་མཚན། ཤིང་ཕོ་སྟག་ལོ་ལ་བླ་མ་བདག་ཉིད་ཆེན་པོའི་དྲུང་དྲུ།
ལོ་བཅུ་བཞི་ལོན་པ་ཡོས་ལོ་ལ་ཕྱིན་ནས། ཕྱག་ཕྱིར་བསྡད་དམ་གཉེར་བྱས། བླ་མའི་གསུངས་ནས། ཁྱོད་རིན་པོ་ཆེ་བྱེད་དམ། ཁྲི་དཔོན་བྱེད་གསུངས་ནས།
རིན་པོ་ཆེ་བྱེད་ལགས་ཞུས་པས། དེ་མི་ཡོང་བར་འདུག ཁྲི་དཔོན་བྱེད་དགོས་པས། གཡུལ་རྒྱལ་དང་། ལེགས་བཤད་ལ་ལྟོས་གསུངས། ཐུགས་མཁྱེན་མངའ་བར་འདུག དེའི་རྗེས་བདག་ཉིད་ཆེན་པོས་སྤྲད་ནས། བླ་མ་མཉམ་མེད་པ་ལ་སློབ་གཉེར་ཞུས།
བརྟག་གཉིས་བསླབས། འབྲུག་ལོ་སྟོན་གཞུག་ལ། ཁོང་གི་བཤད་གསར་གྱི་ཇ་དང་།

གཅེན་པོ་སློབ་དཔོན་གྲགས་པ་བཟང་པ། ཕག་གྲུའི་ཁྲི་དཔོན་ལ། ས་སྐྱ་ནས་ཁྱོན་བསྐོས་བྱས་པའི། ཚོགས་ཇ་མཉམ་དུ་བཀོལ། ཏི་ཤྲི་ཀུན་བློའི་གོང་དུ་བྱོན་དུས། རྒྱལ་མཚན་སྐྱབས་ཕབ་ནས། ཁོང་གི་ཁྲི་དཔོན་དུ་བསྐོས།
ཙང་དབང་རྒྱལ་པོའི་འཇའ་ས་དང་། སི་ཏུའི་མིང་ཐོབ། རྒྱལ་མཚན་སྐྱབས་ཀྱི་ཚ་བོ་བསོད་ནམས་རྒྱལ་མཚན་གྱིས་ལུང་གིས་བརྩད་ཅིང་། ཁྱོན་གྱི་བསྐོ་བཞག་དང་། མཐོ་སྨན་གང་དུ་བྱུང་ཡང་།
སུས་ཀྱང་མ་ཐུབ་པར། རྒྱལ་ཁམས་དབང་དུ་བསྡུས་པའི་མི་དེ་འདི་ཡིན་ནོ། །ཏའི་སི་ཏུ་བྱང་ཆུབ་རྒྱལ་མཚན་པ་འདི་ཉིད་སྐུ་ན་གཞོན་དུས། ཕྱི་ནང་གི་སྡེ་གཟར་དཀའ་དགུ་སྦྱོངས་བརྗོད་ཆེ་ནའང་། དགུང་ལོ་ང་ལྔ་པའི་ཐོག་ཆུ་ཕོ་སྤྲེ་ལོ་ཟླ་བ་གཉིས་པའི་ཚེས་ལྔ་ལ།
དཔོན་ཆེན་རྒྱལ་བ་བཟང་པོ་ལྷ་རྩེར་སྐོང་། དེ་འདོན་ཕྱིར་ཁྲི་སྐོར་རྣམས་ཀྱི་དམག་བསྡུས་པའི་དཔོན་ཐོབ་ནས། ཟླ་བ་ལྔ་པའི་ཚེས་ལྔའི་ཉིན།
ས་སྐྱར་བཅའ་ཧོ་བཏང་། ཁྲིམས་བཅས་པ་ནས། བསྟན་པའི་འགོ་ཚུགས་ཏེ། མཚན་ཇུས་དང་མངའ་ཐང་ཡར་འཕེལ་དུ་བྱུང་། ཁོང་གི་རིང་ལ། རང་རེ་ལྷ་གཟིགས་ཀྱི་རྒྱུད་པ་འདིས། མིས་མི་གོ་ཆོད་ཅིང་། ཆོས་ཀྱི་ཆོས་གོ་ཆོད་པ་ཞིག་དགོས་པ་འདུག་གསུངས།
རྩེད་ཐང་གི་དགོན་པ་གསར་དུ་བཏབ། བཤད་གྲྭ་བཙུགས། སྣེ་གདོང་དང་སྲོལ་གཅིག་པར་བྱས། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་བ་གདན་དྲངས།
ཆོས་སྡེའི་རབ་གནས་དང་ཁོང་རང་གི་དབོན་པོ། སློབ་དཔོན་ཤཱཀྱ་རྒྱལ་མཚན་ཆོས་དཔོན་ལ་བསྐོས་པའི་ཚོགས་དཔོན་ཞུས། ཆོས་འཇིག་རྟེན་གྱི་བྱ་བ་ལའང་། མཁྱེན་རབ་དང་རྩོལ་ཤིན་ཏུ་ཆེ་བར་གྲག་ཅིང་།
ཕག་མོ་གྲུ་པའི་སྡེ་སྲིད་ཀྱི་བྱ་བ་བྱས་པ། ཕྱག་རྗེས་དཔོན་རབ་སྔོན་རྟིང་། དུ་གཞན་ལས་ཀྱང་འདི་ཉིད་མཆོག་ཏུ་ཆེ་བར་

བྱེད་དོ། །ཏའི་སི་ཏུ་དེ་དགུང་ལོ་རེ་གསུམ་པ། མེ་ཕོ་འབྲུག་གི་ལོ་ལ་བདེ་བར་གཤེགས་སོ། །དེ་ནས་དབོན་པོ་སློབ་དཔོན་ཤཱཀྱ་རྒྱལ་མཚན་པས། སྣེ་གདོང་ཁྲི་ཐོག་ཏུ་བཞུགས། བླ་དཔོན་སྦྲགས་ནས་མཛད་པའི་རིགས་ལ།
རྒྱལ་ཁྲིམས་འཇགས་ཤིང་། ཆོས་ཁྲིམས་དར། དབུས་གཙང་བདེ་བ་དང་། མངའ་ཞབས་སྐྱིད་པར་བྱུང་ན་དགོངས་པའི་ཐུགས་དགེ་བ་ཁོ་ན་བཟུང་བས། ཀུན་གྱི་འཇམ་དབྱངས་ཤཱཀྱ་རྒྱལ་མཚན་ཞེས་བསྟོད་ཅིང་བསྔགས་པའི་སྙན་གྲགས་ཆེར་བྱུང་ཤིང་།
ཚུལ་དེ་དང་མཐུན་པར་གྱུར་ཏོ། །ཧོར་ཐོ་གན་ཐེ་མུར་རྒྱལ་པོས་ཀྱང་། ཆང་གུའི་གུང་གི་མཚན་དང་། ལས་ཀ་གནང་། ཁོང་གཤེགས་རྟིང་གཅུང་པོ་ཁྲི་དཔོན་ཤཱཀྱ་རིན་ཆེན་པ།
སྣེ་གདོང་དུ་བསྐོས་ནས། དབུས་གཙང་གི་གཞིས་བསྐོར་ལ་འབྱོན་པར་ཆས། གཞུང་སྐྱིད་མོ་གཤོང་དུ་ཕེབས་ནུབ། ཁང་སྐོར་བྱིན་ལ་མེ་སྟོབས་ཆེན་ཤོར། དཔོན་གཡོག་རྣམས་ཉེན་ཅན་ལ་གཏད་པས། རྟོག་བཅས་ཀྱི་ཕྱིར་ལོག་ནས།
མཁར་ཐོག་དགོན་གསར་དུ་བཞུགས་སུ་བཅུགཐུགས་མ་བདེ་ནས་མུ་མེད་མང་རབ་མཛད་པས། ཁྲིམས་བདག་སྨྱོན་པར་གྲགས་པའང་བྱུང་ལ། སྤྱན་མངའ་གྲགས་བྱང་པས་ལོ་ཤས་བླ་དཔོན་སྦྲགས་ནས་བཟུང་།དེའི་རྟིང་དེའི་གཅུང་པོ་གྲགས་པ་རིན་ཆེན་པ་སྣེ་གདོང་དུ་ལོ་འགའ་བསྐོས།
དེ་མཚམས་རྫོང་ཇི་རྒྱལ་མཚན་བཟང་པོ་བ་ཁུ་དབོན་གྱི། དམ་བྱས་ནས། བདག་པོ་གྲགས་རིན་པ། གློ་བུར་དུ་གོང་དཀར་ནས་གཞུང་ཀོ་ལ་གདན་དྲངས།
སྤྱན་མངའ་གྲགས་པའི་གདན་སར་བསྐྱལ། སྣེ་གདོང་ཁྲི་ཐོག་ཏུ། ཁྲི་དཔོན་ཤཱག་རིན་གྱི་སྲས་ཆེ་བ། གྲགས་པ་རྒྱལ་མཚན་པ་དགུང་ལོ་བཅུ་གཅིག་ལོན་པའི་དུས། ཤིང་ཕོ་བྱི་བའི་ལོ་ལ།
དཔོན་སར་བཏོན། སྐུ་ཚེའི་སྟོད་ལ། དབོན་ཞང་གི་འཁོན་

རྩོད་དང་། ཨེ་གཉལ་གྱི་སྡེ་གཟར་ལ་སོགས། དཀའ་དགུ་མང་པོ་བྱུང་ནའང་། རྟིང་ལ་སྡེ་པ་ནང་འཇགས། དབུས་གཙང་གི་ཁྲི་སྟོང་ཕལ་ཆེ་བ། སྲིད་དབང་དུ་འདུས། རྒྱ་ནག་ཏ་མིང་རྒྱལ་པོས། ཀོན་ཏིང་གུ་ཤྲི་དང་།
ཚན་ཧི་དབང་གི་མཚན ། དམ་ཁ་ལུང་ལག་རྟགས་བཟང་པོའི་རིམ་པ་གནང་། སྟོབས་དང་དཔལ་འབྱོར་མངའ་ཐང་ཕུན་སུམ་ཚོགས་པ་བྱུང་ཤིང་། དགུང་ལོ་བཅུ་གཅིག་ནས། ལྔ་བཅུ་རྩ་དགུའི་བར་ལ། མཚན་གོ་ས་མཐོན་པོར་བཞུགས་ནས།
སྡེ་སྲིད་ཡར་འཕེལ་དུ་བྱུང་བས། ཕག་མོ་གྲུ་པའི་དཔོན་རྒྱུད། ཁྲི་ཐོག་ཏུ་བཞུགས་པ་ལ། འདི་པ་ཡུན་རིང་ཅིང་། སྐུ་བསོད་ཆེ་བར་གྲགས། ལྔ་བཅུ་ང་དགུ་བཞེས་པ། ཆུ་ཕོ་བྱི་བའི་ལོ་ལ་སྣེ་གདོང་རྩེར་སྐུ་གཤེགས་སོ།
།དགེ་ལེགས་འཕེལ་བར་གྱུར་ཅིག། །།

ལྷ་པའི་བླ་རབས་དང་། ཆོས་རྒྱུད་བྱོན་ཚུལ་བཞུགས་སོ། །ཨོཾ་སྭ་སྟི། ལྷ་པའི་ཐོག་མ། གཉོས་ལོ་ཙཱ་བ་རིན་ཆེན་གྲགས་པས། རྒྱ་གར་དུ་བྱོན་ནས། སློབ་དཔོན་ཆེན་པོ་བྷ་ལིང་ཏ་ཨ་ཙརྱ་ལ། ཆོས་དོན་ཐོག་ཏུ་དྲིལ་ལ།
ཁ་ཟིན་ཆེ་བ་ཞིག་ཞུ་བྱས་པས། གསང་འདུས་ཡེ་ཤེས་ཞབས་ཀྱི་སྐོར་གནང་། ལས་ཁ་ཚར་ཚང་བ་ཞིག་ཞུ་བྱས་པས། གཤིན་རྗེ་དགྲ་ནག་གནང་། ལ་ཆུང་ཞིག་གི་ཙ་ན་དགྲ་ཡོད་པས། བཀའ་བསྲུང་ཞིག་ཡང་ཞུ་བྱས་པས།
འཇིགས་བྱེད་ལ་ཊཀ་ཤད་སྦྲེལ་ནས་གནང་། ཕག་རྒྱུད་སྐོར་གསུམ་ཞེས་གྲགས་ཏེ། དར་ཞིང་རྒྱས་པར་མཛད། དེའི་སྲས་སློབ་དཔོན་རྡོ་རྗེ་བླ་མ། ཕ་རྒྱུད་སྐོར་གསུམ་ལ་མཁས་ཞིང་། བོད་ཀྱི་མི་ཆེན་བཞིར་གྲགས་པའི།
ཡ་བ་ཞིག་ཡིན། དེའི་སྲས། དཔལ་སེང་གེའི་སྲས། གཉོས་ནག་གྲགས་པ་དཔལ། ཆོས་རྒྱལ་མྱ་ངན་མེད་ཀྱི་སྐུ་སྐྱེ་ཡིན་པར་ཞང་རིན་པོ་ཆེའི་ལུང་བསྟན། ཁོང་གིས་སྲས། རས་ཆེན་གཉོས་ལྷ་ནང་བ་དེ།
རྒྱ་གར་གྱི་ནག་པོ་སྤྱོད་པ་ཆུང་བ་ཡིན་པར་ཞང་རིན་པོ་ཆེའི་ལུང་བསྟན་འདུག་ཅིང་། ཙ་རིར་བྱོན་དུས་མཁའ་འགྲོ་མས་ཀྱང་ལུང་བསྟན་ཏོ། །ཞང་གི་དྲུང་དུ་བསྙེན་རྫོགས་མཛད། འབྲི་ཁུང་ཆོས་རྗེའི་དྲུང་དུ།
ནཱ་རོ་ཆོས་དྲུག་གསན། ཙ་རི་ཏི་སེ་སོགས་ལ་བྱོན། སྒྲུབ་པ་ནན་ཏན་ཆེ་བར་མཛད། མོན་གྱི་པ་གྲོ་བཅལ་ཁ་ལ་སོགས་པར། ཚོགས་པ་ཡང་ཐོག་རེ་བསྐྱངས། བྱང་དུ་ལྷ་ནང་བཏབ། ལྷ་པ་ཉིས་སྟོང་བརྒྱད་བརྒྱར་གྲགས་པ་ཡང་དེ་ནས་བྱུང་།
ཁོང་

གི་དབོན་པོ། ལྷ་རིན་ཆེན་རྒྱལ་དེ་ཉིད། ལྷ་སྲས་མུ་ནེ་བཙན་པོའི་སྐུ་སྐྱེ་ཡིན་སྐད།སྐྱོར་མོ་ལུང་དུ་རབ་བྱུང་མཛད། ཕ་རྒྱུད་སྐོར་གསུམ་ལ་མཁས། བཅལ་ཁ་ས་གཡོས་ཀྱི་སྒྱེལ་བའི་ཚབ། ཕག་རི་རིན་ཆེན་སྒང་བརྩིགས།
ལྷ་ནང་དུ་གདན་སར་བཞུགས་པས། རྒྱལ་ཁྲིམས་ཆེ་བའི་དམག་སྣའི་གནོད་པ་བྱུང་བས། སྐྱིད་སྨད་དུ་བྱོན་ནས། རབ་གོང་བརྩིགས་ལྷ་ནང་དུ། ཁུའུའི་བླ་མ་གྲུབ་ཐོབ་འདམ་སེང་གདན་ས་ལ་བརྫངས།
འདམ་པ་རིགས་པས་ཉེ་གནས་བྱས། གྱེ་རེ་དགོན་པ་བཏབ་ཅིང་། གྱེ་རེ་ལྷ་ཁང་གི་གཙུག་ལག་ཁང་བརྩིགས། དེའི་དབོན་རྒྱུད། བླ་མ་དར་མ་རྒྱལ་པོ་དང་། དེའི་དབོན་པོ་ལྷ་གཟི་བརྗིད་རྒྱལ་པོ། ཆོས་ཀྱི་རྒྱུད་པ་ནི།
ལྷ་རིན་ཆེན་རྒྱལ་པོ་ཁུ་དབོན་ལ། མཁས་པ་དགེ་བྲག་པ་ཚུལ་གཞོན་གྱི་ཐུག དེའི་སློབ་མ་མཁས་པ་བྱང་དར། དེའི་སློབ་མ་འཇམ་དབྱངས་གཟི་རྗིད་རྒྱལ་པོ་ལ་སོགས། ལྷ་རབས་བྲིས་པས་ལྷ་མི་ཀུན།
།ཀུན་མཁྱེན་རྒྱལ་པོ་མྱུར་ཐོབ་ཤོག །དགེ་ལེགས་འཕེལ་བར་གྱུར་ཅིག། །།

ཤངས་པ་བཀའ་བརྒྱུད་རིན་ཆེན་བདུན་བྱོན་ཚུལ་བཞུགས་སོ། ། ན་མོ་རཏྣ་གུ་རུ། ཟབ་དོན་ཐར་ལམ་ཉེ་བ་མཁའ་འགྲོའི་ཆོས། །སྒྱུ་ལམ་རྨི་ལམ་སྤྲུལ་སྒྱུར་དབང་འབྱོར་ཞིང་། །ཆོས་སྐྱོང་མགོན་པོའི་འཕྲིན་ལས་ལེགས་བསྒྲུབས་པ།
།ཤངས་པ་བཀའ་རྒྱུད་བྱོན་ཚུལ་ཟུར་ཙམ་འབྲི། །དེའང་ཤངས་པའི་ཆོས་སྐོར་ཞེས་བྱ་བ། རྒྱུད་ཐག་ཉེ་ཞིང་། རྒྱུད་པ་བཀའ་བབས་དང་ལྡན་པ། གདམས་ངག་ནུས་པ་དང་ལྡན་པ། མཁའ་འགྲོའི་བྱིན་རླབས་དང་ལྡན་པ།
འདིའི་བྱུང་ཚུལ་བླ་མ་བརྒྱུད་པའི་རྣམ་ཐར་ཟུར་ཙམ་བསྟན་པ་ནི། ཐོག་མར་སངས་རྒྱས་ཡེ་ཤེས་ཀྱི་མཁའ་འགྲོ་མ་ནི་གུ་མ་དང་། སུ་ག་སིདྡྷི་ལ་གསུངས་ཤིང་། དེ་གཉིས་ཀྱི་ཞལ་དངོས་སུ་བསྟན་ནས་གསུང་བ་ནི།
མཁས་གྲུབ་ཆེན་པོ་ཁྱུང་པོ་རྣལ་འབྱོར་གྱི་འཁྲུང་ཡུལ་ནི། སྙེ་མོ་ར་མངས། རིགས་ནི་བོན་པོ། རུས་ནི་ཁྱུང་པོ། ཡབ་ཁྱུང་པོ་སྟག་སྐྱེས་དང་། ཡུམ་བཀྲ་ཤིས་སྐྱིད་ཀྱི་སྲས་སུ་འཁྲུངས་མ་ཐག་ཏུ།
གྲུབ་ཐོབ་ཨ་མོ་གྷ་པས་ལུང་བསྟན། ཡིག་རྩིས་ལ་སོགས་མཁས་པར་མཁྱེན། བོན་དང་། ཕྱག་རྒྱ་ཆེན་པོ་ཞུས་པ་ལ་ཐེ་ཚོམ་རེ་ཙམ་འཁྲུངས་ནས། རྒྱ་གར་ལ་ཆོས་འཚོལ་དུ་བྱོན། པཎྜི་ཏ་མ་ཐུ་བཛྲ་དང་།
བླ་མ་རྡོ་རྗེ་གདན་པའི་དྲུང་དུ་མཇལ། མ་ག་དྷར་དགེ་ཚུལ་ཞུས། མཚན་ཚུལ་ཁྲིམས་མགོན་པོར་བཏགས་པས། བླ་མས་ཤངས་ཁྲག་ཤོར་ནས། ཁྱུང་པོ་རྣལ་འབྱོར་ལ་མཚན་དཔོད་མ་ཐུབ། དེ་

ནས་བཟུང་སྟེ་སྤྱིར་རྒྱ་གར་དང་བལ་པོར་ཐེང་བདུན་བྱོན་ཞིང་། རྗེ་བཙུན་ཤྲཱི་ཛྙཱ་ན་དང་། བཻ་རོ་ཙ་ན་རཀྵི་ཏ་ལ་སོགས་པ། ཁྱད་པར་ཅན་གྱི་བླ་མ་བརྒྱ་ལྔ་བཅུ་དང་། རྩ་བའི་བླ་མ་རྣམ་བཞི། འགྲན་གྱི་ཟླ་མེད་ཡེ་ཤེས་ཀྱི་ཌཱ་ཀི་མ།
ཞལ་གཉིས་རྣམས། མོས་གུས་དང་གསེར་སྲང་མང་པོས་མཉེས་པར་བྱས་ནས་གང་ལ་གང་འདོད་ཀྱི་ཟབ་ཆོས། བཀའ་ལུང་མན་ངག་བསམ་གྱིས་མི་ཁྱབ་པ་གནང་ཞིང་། ཁྱད་པར་དུ་རྒྱལ་སྲས་མི་ཏྲི་པ་དང་།
དཔལ་ཤ་བ་རི་པས་ཆོས་སྐྱོང་ཕྱག་དྲུག་པའི་སྐོར་ཚང་མ་དང་། མཁའ་འགྲོ་རྣམ་གཉིས་ཀྱིས་བྱིན་གྱིས་བརླབས། གསང་ཡུམ་མཛད། ཆོས་དྲུག་གི་ཁྲིད་ཚང་མ་གནང་། ཁྱོད་ནས་མི་རབས་ལྔའི་བར་ལ་ཆིག་རྒྱུད་ལས་མ་སྤེལ་ཅིག་གསུངས།
བཀའ་རྒྱ་བསྡམས། ཆོས་ཀྱི་མངའ་བདག་ཆེན་པོར་གྱུར་ནས། བོད་ལ་བྱོན། མངའ་རིས་སུ་ཇོ་བོ་རྗེ་དང་མཇལ། གདམས་པ་ཞུས། གླང་རི་ཐང་པའི་དྲུང་དུ་བསྙེན་རྫོགས་ཞུས།
འཇོག་པོའི་རི་ལ་སྒྲུབ་པ་མཛད། ཆ་དཀར་དགོན་པ་བཏབ། མཁའ་འགྲོའི་ལུང་བསྟན་བྱུང་ནས། དཔོན་སློབ་སུམ་སྟོང་གི་ཡན་བྱོན། ཤངས་སུ་ཞོང་ཞོང་དགོན་པས་འགོ་བྱས། གནས་དགོན་བརྒྱ་རྩ་བཏབ། གྲྭ་སློབ་མང་དུས་ཁྲི་ཚོ་བདུན་བརྒྱད་འཚོགས།
དེ་ཐམས་ཅད་ཆོས་ཀྱིས་ཚིམ་པར་མཛད། དེ་སྐབས་ཌཱ་ཀི་མ་ཀུན་ཏུ་བཟང་མོ་བྱོན་ནས། ཚོགས་པའི་མཐར་ཐུག་ཁྲི་ཚོ་བརྒྱད། །སློབ་མའི་མཐར་ཐུག་ལྔ་བརྒྱ་དང་། །ཚེ་ཡི་མཐར་ཐུག་བརྒྱ་ལྔ་བཅུ།
། ཞིང་ཁམས་མཐར་ཐུག་བདེ་བ་ཅན། །ཞེས་གསུངས་པ་དེ་རྣམས་འཛོམས་ཤིང་དུས་ལ་བབས་པར་མཁྱེན་ནས། སློབ་མའི་ཐུ་བོ་རྨིའུ་སྟོན་པ་དང་། གཡོར་པོ་རྒྱ་མོ་ཆེ་སྔུལ་སྟོན་རིན་དབང་།
ཞང་སྒོམ་ཆོས་སེང་། ལས་སྟོད་པ་དཀོན་མཆོག་མཁར་དང་ལྔ། ཆིག་རྒྱུད་ཀྱི་བཀའ་བབས་པ།

རྨོག་ཅོག་པ་རིན་ཆེན་བརྩོན་འགྲུས། རྣམས་ཀྱིས་ཐོག་དྲངས་པའི། གྲྭ་སློབ་དབུ་ཆེ་བ་རྣམས་ལ་ཆོས་ཀྱི་ཕྱི་མ་གསུངས། ཆོས་རྒྱུད་དར་ཞིང་རྒྱས་པར་ཡོང་ཅིང་། ངའི་ཕུང་པོ་འདི་རིལ་བུར་གཞུག་སུ་བཅུག་ནས།
གསོལ་བ་བཏབ་ན། གནས་ཞོང་ཞོང་འདི་རྡོ་རྗེ་གདན་དང་མཉམ་པ་ཞིག་ཡོང་ངོ་། །གསུངས་པ་ལ་སོགས་ཀྱི་ལུང་བསྟན་མང་པོ་མཛད་ནས། བདེ་བ་ཅན་དུ་གཤེགས་སོ། །དེའི་ཐུགས་ཀྱི་སྲས་མཆོག རྨོག་ཅོག་པ་རིན་ཆེན་བརྩོན་འགྲུས་ནི།
འཁྲུངས་ཡུལ་ལྷ་ཕུག་སྤངས་རྩ་བ། རུས་ཤེ ཡབ་ཤོར་རྒན་སྨན་ཆུང་དང་། ཡུམ་འབེ་མོ་པདྨ་སྒྲོན་གྱི་སྲས་སུ་འཁྲུངས་ཏེ། དགུང་ལོ་བཅུ་བདུན་པ་ལ། མཁས་གྲུབ་ཁྱུང་པོའི་དྲུང་དུ་རབ་ཏུ་བྱུང་།
བླ་མའི་ཞལ་ནས་སློབ་གཉེར་ཅིག་སྔོན་ལ་གྱིས་གསུངས་ནས། བློ་མོས་དང་། དམིགས་རྐྱེན་སྒྲུབ་པ་ལ་ཆེ་བར་བྱུང་ནས། སློབ་དཔོན་ལ་ཆིང་བ་དང་། གྲུབ་ཐོབ་། ཁམས་པ་ཨ་སེང་། བུར་སྒོམ་ནག་པོ།
དགེ་བཤེས་དཀོན་མཆོག་མཁར་པ་ལ་སོགས། མཁས་གྲུབ་མང་པོ་ལ། སྒོམ་འཁྲིད་ཞུས། སླར་ཞོང་ཞོང་བླ་མའི་དྲུང་དུ་བྱོན་ནས། ཉམས་རྟོགས་རེ་ཙམ་ཕུལ་བས། སྔོན་མ་བླ་མས་བཀྱོན་པར་བྱུང་ནའང་།
རྟིང་དུ་ངའི་ཆིག་རྒྱུད་ཀྱི་གདམས་པ་ཟབ་མོ་འདི། ཁྱོད་ལ་བྱིན་གསུངས་པ་ཌཱ་ཀི་མའི་ལུང་བསྟན་ཡིན་གསུངས་ནས། བུམ་པ་གང་བྱོ་གནང་། ནེ་གུའི་ཐུགས་དམ་ཐང་སྐུ། དགྱེས་རྡོར་གྱི་ཐང་སྐུ། ཀ་པ་ལི་དང་།
ཐོད་པ་མཚན་ལྡན། དབང་བུམ་དང་བཅས་པ་གནང་། རྒྱལ་ཚབ་ཏུ་དབང་བསྐུར། བླ་མའི་གསུང་བཞིན་བསྒོམས་པས། སྒྱུ་ལུས་རྨི་ལམ་འབྱོངས། སྤྲུལ་སྒྱུར་ལ་དབང་ཐོབ། ཆོས་སྐྱོང་བྲན་བཞིན་ཉན། གནས་ཆེན་དང་ཡི་དམ་མང་པོའི་ཞལ་གཟིགས།
རྗེ་དྭགས་པོ་ལྷ་རྗེ་སོགས་དང་མཇལ། བྱིན་རླབས་ཞུས། རྨོག་ཅོག་གི་

བྲག་ལ་ལོ་བཅུ་གཉིས་ཀྱི་བར་ལ་ལྟོ་གོས་འཕྲི་བ་བཅད་ནས། རྩེ་གཅིག་ཏུ་སྒྲུབ་པ་མཛད། ཟད་སར་གྱི་སྤྲུལ་སྒྱུར། ནམ་མཁའ་ལ་སྐྱིལ་ཀྲུང་དུ་བཞུགས། སློབ་མ་མཁས་པ་དྲན་དོན། དབུས་པ་རྡོ་སེང་ལ་སོགས་པ་མང་དུ་བྱུང་ཞིང་།
དེ་རྣམས་ཀྱི་ནང་ནས། ཆིག་རྒྱུད་ཀྱི་གདམས་པ་དབོན་སྟོན་སྐྱེར་སྒང་པ་ལ་ཕོག གྲྭ་སློབ་མང་ནས་རྨོག་ཅོག་ཏུ་མ་ཤོང་བར། སྐུང་ལུང་དགོན་པ་བཏབ། བསྟན་པ་དང་འགྲོ་བའི་དོན་དར་ཞིང་རྒྱས་པར་མཛད།
བདེ་བ་ཅན་དུ་གདན་འདྲེན་བྱུང་ནའང་མ་བྱོན་པར། དེར་རྟིང་ལོ་གསུམ་གྱི་བར་ལ་ཆོས་གསུངས་ནས། ང་འདས་པ་དང་མངོན་དགར་གསོལ་བ་ཐོབ་གསུངས་ནས། ཚེས་བཅོ་བརྒྱད་ཀྱི་སྲོད་ལ། འགྲོ་རུས་བཙན་གྱི་སྙོན་དྲིས།
ལན་གནང་། ཐོ་རངས་བདེ་བར་གཤེགས་སོ། །དེའི་ཐུགས་སྲས་དམ་པ་སྐྱེར་སྒང་པ། དབོན་སྟོན་ཐུགས་རྗེ་ཆེན་པོ་ནི། འཁྲུངས་ཡུལ་ནང་གོང་རྣམས་པ། རུས་པ་འབལ། དགུང་ལོ་བཅུ་བདུན་ལ།
ཁུ་བོ་འབལ་ཐམས་ཅད་མཁྱེན་པའི་དྲུང་དུ་རབ་ཏུ་བྱུང་། མཚན་ཆོས་ཀྱི་སེང་གེ་བཏགས། དེས་གདན་ས་བྱེད་དགོས་པས། ཐོས་པ་གྱིས་ཟེར་ནའང་། ལྷ་སའི་བྲག་ལྷ་ཀླུ་ཕུག་ཏུ་ལྕེ་སྒོམ་རྫོང་པ་ལ།
ཐུགས་རྗེ་ཆེན་པོའི་ཆོས་སྐོར་ཞུས། རྩེ་གཅིག་སྒྲུབ་པས། ཟླ་བ་ཕྱེད་དང་བཞི་ནས། གཙོ་འཁོར་གསུམ་པོ་ཞལ་མཐོང་། བླ་མ་ཙ་རི་རས་པ་དང་། རྟོགས་ལྡན་ཞང་ལ་སོགས། བླ་མ་མང་དུ་བསྟེན། རྨི་ལམ་བཟུང་ནས།
བློ་དཔོན་པདྨ་ལ་སོགས་རྒྱ་བོད་ཀྱི་གྲུབ་ཆེན་རྣམས་ལ་ཆོས་ཞུས། ཡི་དམ་མཁའ་འགྲོ་མང་པོའི་ཞལ་མཐོང་། ཞིང་ཁམས་གནས་ཆེན་མང་དུ་བསྟན། བྷ་རུ་ནས་སྦྱིན་བདག་བྱས། སྨྱོན་པ་བརྒྱད་ཅུ་བཏུལ། མཆོག་ཏུ་སྐུ་དྲིན་ཆེ་བས།
བླ་མ་རྨོག་ཅོག་པས། མཁའ་འགྲོའི་ཟབ་ཆོས་ཆིག་རྒྱུད་ཀྱི་ཐོག་དྲངས་པའི། གདམས་

པ་ཐམས་ཅད་མ་ལུས་པར། དབུས་སྙུང་བཞེས་ནས་གནང་། ཆོས་སྐྱོང་དྲན་བཞིན་ཉན་པའི་བཀའ་བསྒོ་མཛད། བྱིན་གྱིས་བརླབས་སྐུ་དྲིན་དྲན་པའི་འབུལ་མོ་ཆེ་ཐེངས་གསུམ་ཕུལ། བླ་མ་སྐྱེར་སྒང་དུ་བྱོན་དུས། ཉམས་བསྡུར་མཛད་པས།མཉེས་ནས་དབོན་སྟོན།
པ་ལ་མཛོ་སྐྱེས་ཟེར་བའི་སྐད་ཐོངས་ཤིག་གསུང་ཞིང་། སྔར་རྒྱ་གར་གྱི་གྲུབ་ཐོབ་ཕལ་ཆེ་བ་ལས། མཁས་གྲུབ་ཁྱུང་པོ་ཐུགས་དམ་བཟང་བར་འདུག དེ་ལས་ང་དགེ་སྦྱོར་བཟང་བར་འདུག་གསུང་ཞིང་ཡོད།
ང་ལས་ཁྱེད་ཉམས་རྟོགས་བཟང་བར་འདུག་གོ། ངོ་མཚར་ཆེ་གསུངས་ངོ་། །གྲྭ་སློབ་ཡོན་བདག་ནི། རྒྱ་ཐང་རྒྱའི་རྒྱལ་པོ། བླ་མ་སོག་པ། དཀར་ཆུང་བཙད་པོ། རྒྱལ་ཚ་ལ་སོགས།
སྐྱ་བཙུན་མང་པོ་ཆོས་ཀྱི་ཚིམ་ཞིང་། ནད་གདོན་ལས་གྲོལ་ནས། ཐུགས་རྗེ་ཆེན་པོའི་ཞལ་མཐོང་བ་ཤ་སྟག་བྱུང་ངོ་། །ཆོས་རྒྱུད་འདི། གཡོར་པོ་སྟོད་པ་ཞིག་གིས་འཛིན་ཅིང་། རྡོ་རྗེ་འཆང་གིས་ལུང་བསྟན་པ་བཞིན།
བརྒྱུད་པ་བདུན་ཐིམས་ནས། ཆིག་རྒྱུད་ཀྱི་ཟབ་ཆོས། མཁའ་འགྲོའི་ཞལ་གདམས་འདིས། ཕྱོགས་ཀུན་དུ་ཁྱབ་ནས། གདུལ་བྱ་སྣོད་ལྡན་ཡང་། མང་དུ་འབྱུང་བར་འགྱུར་རོ། །ང་ནི་འདི་ནས་མངོན་དགར་འགྲོ་བས།
གསོལ་བ་དེར་ཐོབ་ཅིག་གསུངས་པ་ལ་སོགས་ལུང་བསྟན་མང་དུ་གནང་ཞིང་། བསྟན་པ་དང་འགྲོ་བ་མང་པོའི་དོན་རྒྱ་ཆེ་ལ་ཡུན་རིང་བར་མཛད་ནས། དགུང་ལོ་དོན་གསུམ་བཞེས་པ།སྟོན་ཟླ་ར་བའི་ཚེས་བཅུ་གསུམ་ལ།
སྐྱེར་སྒང་དུ་བདེ་བར་གཤེགས་སོ། །	ཡོལ་བུ་རི་གོང་གཉན་སྟོན་སྦས་པའི་རྣལ་འབྱོར་ནི། འཁྲུངས་ཡུལ་ཡོལ་བུའི་མདའ། རུས་གཉན་དེ་ཉིད་ནི། སྐུ་གཞོན་ནུ་ནས། ཆོས་ཁོ་ནའི་གཏམ་དང་།སྤྱོད་ལམ་ལ་བརྩོན་པ་ཞིག་བྱུང་སྟེ།
དགུང་ལོ་བཅུ་གཅིག་པ་ལ་གུང་པོ་མཁར་དུ།

སློབ་དཔོན་སྟོན་ཡེས་ལ། ཆོས་སྒོར་ཞུགས། བཅུ་བདུན་པ་ལ། མཁན་པོ་བྱང་སེམས་པ་ལ་དགེ་ཚུལ་ཞུས། མཚན་ཆོས་ཀྱི་ཤེས་རབ་ཏུ་བཏགས། ཉི་ཤུ་པ་ལ་མཁན་པོ་བཟོད་པའི་དྲུང་དུ་བསྙེན་པར་རྫོགས་ནས། གཡོར་སློབ་དཔོན་ཨེ་པ་སོགས་ལ།
འདུལ་བ་བསླབས། སློབ་གཉེར་ཐོག་ཅིག་བྱེད་དགོས་དགོངས་པ་ལ། མཆེད་གྲོགས་ལས་སྟོད་འཁྱམས་པོས་བློ་སྒུལ་ནས། སྒོམ་སྒྲུབ་པ་ལ་མོས་ཏེ། སྐྱེར་སྒང་དུ་བྱོན། དབོན་སྟོན་པས་ཤངས་པའི་ཆོས་སྐོར་དང་།
ཆིག་རྒྱུད་ཀྱི་གདམས་པ་ཟབ་མོ་ཐམས་ཅད་བུམ་པ་གང་བྱོ་གནང་། ཆོས་སྐྱོང་ལ་བཀའ་བསྒོ་དང་། རི་གོང་དགོན་པ་འདེབས་པ། སྐབས་འདི་ཙམ་ནས་སྤྱོད་པའི་ཚུལ་བཟུང་།སློབ་མ་སྣོད་ལྡན་བཅུ་ཕྲག་ཅིག་ཡོད་པ་དེ།
སྐྱེ་བོ་འབུམ་ཕྲག་ཅིག་ལས་ལྷག་གོ་གསུངས་པ་ལ་སོགས་ཀྱི་ལུང་བསྟན་མཛད། བླ་མ་དང་ནམ་མཇལ་དུས། ཐུགས་རྗེ་ཆེན་པོར་རྒྱུན་པར་མཐོང་། བླ་མ་ལས་སྟོད་པ་མགོན་པོ་ཆོས་སྒོ་སྐྱེལ་ལ་བྱུང་།རྨི་ལམ་བཟུང་ནས།
ཡི་དམ་དང་ཞིང་ཁམས་མང་པོ་མཐོང་། ཁྱད་པར་གྲུབ་ཆེན་བརྒྱད་ཅུ་ལ་སོགས། ཌཱ་ཀི་མ་མང་པོ་འཛོམས་ནས། ཆོས་ཀྱི་བཟང་བདུན་མཛད་པར་བྱོན། ཡེ་ཤེས་ཀྱི་བདུད་རྩིའི་སྐལ་བ་གསོལ།
ལྷ་ཀླུ་བདུད་བཙན་མང་པོ་བཏུལ། བླ་མ་འདིས་དུས་གསུམ་གྱི་སྐྱེ་འགག་གནས་གསུམ་མཁྱེན་ནའང་། བློ་དམན་གྱི་བློར་མི་ཤོང་བས། ལོག་རྟོག་གི་རྒྱུར་སོང་དོགས་བཀའ་རྒྱ་བསྡམས་པས་ན།
སྦས་པའི་རྣལ་འབྱོར་ཆེན་པོར་གྲགས་ཞིང་། སྒྲུབ་པའི་རྒྱལ་མཚན་བཙུགས་ནས། འགྲོ་བའི་དོན་རྒྱ་ཆེན་པོ་མཛད་དོ། །བདེ་བར་གཤེགས་དུས། ང་ནི་འདི་ནས་ཤར་ཕྱོགས་མེ་ཏོག་བཀྲམ་པའི་ཞིང་དུ། སངས་རྒྱས་པདྨོའི་དཔལ་ཞེས་པར་འགྱུར་བས།
གསོལ་བ་དེར་ཐོབ་ཅིག་གསུངས་སོ། །

བྲག་དགོན་པ་བ་ཆོས་རྗེ་སངས་རྒྱས་སྟོན་པ་ནི། འཁྲུངས་ཡུལ་ཁ་རག་སིལ་མ། རུས་ཡ་ངལ་དཀར་པོ། རིགས་བོན་པོ་ཡིན་ནའང་། བོན་ལ་ཐུགས་མ་སོང་། གཞོན་ནུ་ནས། མི་རྟག་པ་ཁོ་ན་རྒྱུད་ལ་སྐྱེ་བ་བྱུང་ཞིང་།
དགུང་ལོ་བཅུ་པ་ལ་སྤྲུལ་སྐུའི་དབང་བསྐུར་ལུང་བསྟན། བཅུ་གསུམ་པ་ལ་བླ་མ་ཙཱ་རི་རས་པ་ལ་རབ་ཏུ་བྱུང་། མཚན་བརྩོན་འགྲུས་སེང་གེར་བཏགས། སློབ་དཔོན་སྡིགས་[སྲེགས]དང་། སུམ་པ་རས་པ། བླ་མ་ས་སྐྱ་པ།
བླ་མ་ཁྲོ་ཕུ་པ་ལ་སོགས། མཁས་གྲུབ་མང་དུ་བསྟེན། གདམས་པ་དཔག་མེད་ཞུས། བཅུ་དགུ་པ་ལ། སློབ་དཔོན་ཆོས་རྒྱལ་བ་ལ་བསྙེན་རྫོགས་ཞུས། དེར་རྟིང་སློབ་དཔོན་རྔོག་སྟོན་གྱི་ལུང་བསྟན་པ་བཞིན་ཡོལ་བུ་རི་གོང་དུ་བྱོན་པས།
བླ་མ་གཉན་སྟོན་མཉེས་ནས། དབང་བསྐུར་ཤངས་པའི་ཆོས་སྐོར་ཐམས་ཅད། ཆིག་རྒྱུད་ཀྱི་གདམས་པ་དང་བཅས་པ་བུམ་པ་གང་བྱོ་དབུས་སྙུང་བཞེས་ནས་གནང་། ཆོས་སྐྱོང་ལྕམ་དྲལ་ལ་མི་ལབ་པ་བཞིན་དུ་ངོ་སྤྲད།
བཀའ་བསྒོ་མཛད། དེ་ནས་ཆོས་དྲུག་གི་འཁྲིད་བསྐྱངས་པས། ཞག་ཉི་ཤུ་རྩ་ལྔ་ལ། སྤྲུལ་སྒྱུར་སྦྱོངས་སྤེལ་ཐུབ་པ་བྱུང་བས། བླ་མའི་ཞལ་ནས། སྔར་རྒྱ་གར་གྱི་གྲུབ་ཐོབ་རྣམས་ལས།
བླ་མ་ཁྱུང་པོ་ཉམས་རྟོགས་བཟང་བར་གྲགས། དེ་ལས་རིམ་གྱི་བཟང་དུ་སོང་ཟེར། ང་ལས་ནི་ཁྱེད་དགེ་སྦྱོར་བཟང་བར་འདུག་པ། འདི་འདྲའི་དགེ་སྦྱོར་སྐྱེ་ལུགས་ད་ལྟ་རྒྱ་བོད་གང་ནའང་མེད།
ཁྱེད་ཀྱི་འགྲོ་དོན་རྒྱ་ཆེན་པོ་འགྲུབ་པ་འདུག་གསུངས་ཤིང་། ལུང་བསྟན་ཞལ་གདམས་མང་པོ་གནང་ངོ་། །དེ་ལྟར་བསྒོམས་པས་བླ་མ་ཡི་དམ་མཁའ་འགྲོ་མང་པོའི་ཞལ་མཐོང་། ཆོས་གནང་། བྲག་དགོན་དུ་ལོ་གཅིག་དབུ་སྔས་ལ་མ་བཞག་པར་སྒོམ་པས་ཟད་པར་གྱི་ཏིང་ངེ་འཛིན་རྣམས་རྒྱ་ཆེན་པོ་དང་།

སངས་རྒྱས་ཞིང་ཁམས་གང་མོས་སུ། རྨི་ལམ་བཟུང་ནས་ཕྱིན་ཆོག་པ་བྱུང་། གནོད་བྱེད་མང་པོ་རྨི་ལམ་དུ་བཏུལ། ཆོས་སྐྱོང་འཁོར་ལ་སྡིག་མ་གསོག་ཟེར་བའི་ཁ་མནན་གང་ཐུབ་བྱས། སྨན་ལུང་སུ་སྙུང་ནས་གྲོངས་ལ་ཐུག་པའི་དུས།
ཚ་དྲགས་བྲག་རིང་གི་བཙན་གྱི། བལ་ཡུལ་ནས་སྨན་བླངས་ནས་ཕུལ་བ་དང་། ཐུགས་དམ་རྩེ་གཅིག་མཛད་པས། སྙུང་བ་ལས་གྲོལ་ཅིང་། སྒྲུབ་རྒྱུད་ཀྱི་བསྟན་པ་དར་བར་མཛད་དོ། །བླ་མ་འདིའི་རྗེས་ལ།
ཆིག་རྒྱུད་ཀྱི་བཀའ་རྒྱ་ཁྲོལ་ཏེ། ཁོང་གི་སློབ་མ་ཆོས་རྗེ་ཤངས་སྟོན་དང་། མཁས་བཙུན་གཞོན་ནུ་གྲུབ་ལ་སོགས།མཁས་གྲུབ་མང་དུ་བྱོན་ཅིང་། སློབ་མའི་མཆོག་གྲུབ་ཐོབ་བརྒྱ་རྩ་བརྒྱད་གྲགས་པས།
ཆོས་རྒྱུད་ཉིན་མོ་ལྟར་ཕྱོགས་ཀུན་དུ་གསལ་ལ། དར་ཞིང་རྒྱས་པར་མཛད་པ་ལགས་སོ། །རྒྱུད་པ་རིན་ཆེན་བདུན་མ་འདི་བྲིས་པས། །དགེ་ཚོགས་རིན་ཆེན་ཕྱོགས་བཅུ་ཀུན་ཁྱབ་སྟེ། དལ་འབྱོར་རིན་ཆེན་ཐོབ་པའི་མི་རྣམས་དང་།
འགྲོ་ཀུན་རིན་ཆེན་བརྩོན་འགྲུས་ཉིད་གྱུར་ཅིག། །།

ཆོས་རྒྱལ་འཕགས་པའི་ཤེས་བྱ་རབ་གསལ་ལས། སྣོད་བཅུད་ཀྱི་ཆགས་ཚུལ་མདོར་བསྡུས་པ་བཞུགས་སོ། ། ཨོཾ་སྭ་སྟི། བསམ་འཕེལ་བླ་མ་ཀུན་མཁྱེན་ཟས་གཙང་སྲས། །སྨྲ་བའི་སེང་གེ་འཇམ་དབྱངས་ཞབས་བཏུད་ནས། །དེ་ཡི་རྣམ་འཕྲུལ་ཆོས་རྒྱལ་འཕགས་པ་ཡིས།
།མདོ་རྒྱུད་དོན་བསྡུས་ཤེས་བྱའི་གནས་རྣམས་ཀུན། །རབ་ཏུ་གསལ་བྱེད་བསྟན་བཅོས་བརྩམས་པ་ལས། །མདོར་ཙམ་བསྡུས་པ་འདི་དག་བདག་གིས་བྲི། །དང་པོ་རྡུལ་གྲངས་འགྱུར་ཁྱད་བརྩི་བ་ནི།
བཅང་བཟུང་གཞིག་ཏུ་མེད་པའི་ཕྲ་རབ་རྡུལ། །བདུན་འགྱུར་རྡུལ་ཕྲན་ལྕགས་ཆུ་རི་བོང་ལུག །གླང་རྡུལ་ཉི་ཟེར་སྲོ་མ་ཤིག་ནས་རྡུལ། །དེ་བཞིན་རེ་རེ་བཞིན་དུ་བདུན་འགྱུར་ཏེ།
།ནས་བདུན་སོར་ཚིགས་བཅུ་གཉིས་མཐོ་གང་ལ། །མཐོ་དོ་ཁྲུ་གང་ཁྲུ་བཞི་འདོམ་པ་གང་། །དེ་དག་ལྔ་བརྒྱ་རྒྱང་གྲགས་དེ་བརྒྱད་ལ། །དཔག་ཚད་གཅིག་ཏུ་བརྩི་བ་རབ་གསལ་ལུགས། །སྣོད་ཀྱི་ཆགས་ཚུལ་དང་པོ་སྟོང་པ་ལ།
།ཕྱོགས་བཅུའི་རླུང་གཡོས་དཀྱིལ་འཁོར་རྒྱ་གྲམ་གྱི། །རྔམས་སུ་དཔག་ཚད་འབུམ་ཕྲག་བཅུ་དྲུག་དང་། །རྒྱ་ཁྱོན་གྲངས་མེད་དེ་ཡིས་བརྟེན་པའི་སྟེང་། །ཆུ་ཡི་དཀྱིལ་འཁོར་ཟླུམ་པོ་མཐུག་རྔམས་ལ།
།ཆིག་འབུམ་རགས་ཆེན་ཐད་ཀར་ས་ཡ་གཅིག །གཉིས་འབུམ་གསུམ་སྟོང་བརྒྱ་ཕྲག་ཕྱེད་དང་ལྔ། །དེ་དག་འོག་གི་རྒྱ་མཚོ་བརྒྱད་ལྡན་ཆུ། །དེ་བསྲུབས་

སྤྲིས་མ་གསེར་གྱི་ས་གཞི་ནི། །རྔམས་སུ་དཔག་ཚད་སུམ་འབུམ་ཉིས་ཁྲི་དང་། །ཐད་ཀའི་ཚད་ནི་འོག་གི་ཚད་དང་མཉམ། །གཉིས་ཀའི་མཐས་སྐོར་ཐད་ལ་གསུམ་འགྱུར་རོ། །རླུང་གི་དཀྱིལ་འཁོར་མི་མཇེད་འཇིག་རྟེན་ཁམས།
།ས་ཆུའི་དཀྱིལ་འཁོར་གླིང་བཞི་རི་རབ་གདན། །གསེར་གྱི་ས་སྟེང་ཆར་ཕབ་རྒྱ་མཚོར་གྱུར། །རླུང་གིས་བསྲུབས་པའི་ཁམས་རབ་འདུས་རི་རབ། །འབྲིང་འདུས་པ་ལ་གསེར་གྱི་རི་བདུན་དང་། །ཐ་མའི་ལྕགས་རི་སྣ་ཚོགས་འདུས་པའི་གླིང་།
།རིམ་པར་ཆགས་ཞིང་ལྷུན་པོའི་ཤར་ཕྱོགས་དངུལ། །ལྷོ་བཻ་ཌཱུརྱ་ནུབ་ལ་ཤེལ་དམར་པོ། །བྱང་ཕྱོགས་གསེར་དང་རི་བདུན་གསེར་འབའ་ཞིག །གླིང་བཞི་གླིང་ཕྲན་དང་བརྒྱད་ཕལ་ཆེར་བ།
ཁོར་ཡུག་ལྕགས་རི་ལྕགས་ལ་རི་རབ་གྱི། །དཔངས་ལ་དཔག་ཚད་དག་ནི་ཆིག་འབུམ་དང་། །དྲུག་ཁྲི་ཡོད་པ་མཚོ་མཚམས་ཡར་མར་ཕྱེད། །རི་བདུན་མཐོ་ཤོས་གཉའ་ཤིང་འཛིན་གྱི་དཔངས། །དཔག་ཚད་བཞི་ཁྲི་དེ་ནས་ཤོལ་མདའ་འཛིན།
།སེང་ལྡེང་འཛིན་དང་རྟ་སྣ་སྡུག་རི་དང་། །རྟ་སྣ་རྣམ་བདུད་མུ་ཁྱུད་འཛིན་རྣམས་ལ། །རིམ་བཞིན་ཕྱེད་མར་ཕྱི་མ་ལྕགས་རིས་དཔངས། །དཔག་ཚད་སུམ་བརྒྱ་ཕྱེད་དང་བཅུ་གསུམ་ཡོད།
།ཐད་ཀའི་ཚད་རྣམས་དཔངས་དང་མཉམ་པའོ། །རི་བདུན་བར་གྱི་མཚོ་བདུན་ཁ་ཞེང་ལ། །ནང་མ་དཔག་ཚད་བརྒྱད་ཁྲི་དེའི་ཕྱི་མར། །རིམ་བཞིན་ཕྱེད་འཕྲི་རི་རབ་རི་བདུན་པོ། །མཚོར་བཅས་གྲུ་བཞི་ལྕགས་རི་སྒོར་མོར་གནས།
།མུ་ཁྱུད་འཛིན་དང་ལྕགས་རི་བར་གྱི་ཚད། །དཔག་ཚད་སུམ་འབུམ་ཉི་ཁྲི་ཉིས་སྟོང་ཡོད། །ལྕགས་རིའི་ནང་ན་བ་ཚྭ་ཅན་གྱི་མཚོ། །མཚོ་གཅིག་རྒྱ་མཚོ་ཆེན་པོ་བཞིར་གྲགས་པ། །ལྷུན་པོའི་ཕྱོགས་བཞིའི་ངོས་ཀྱི་ཁ་དོག་བཞིན།
།མཚོ་དང་གླིང་རྣམས་དེ་དང་མཐུན་པའི་

ཕྱིར། །རྒྱ་མཚོ་དེ་ཡི་མཐའ་སྐོར་དཔག་ཚད་ནི། །ས་ཡ་ཕྲག་གསུམ་དྲུག་འབུམ་བདུན་བརྒྱ་དང་། །ལྔ་བཅུ་ཡོད་ཅིང་དེ་ཡི་ཕྱི་རོལ་གྱི། ཁོར་ཡུག་ལྕགས་རི་མཐའ་སྐོར་ས་ཡ་གསུམ། དྲུག་འབུམ་ཉིས་སྟོང་དྲུག་བརྒྱ་ཉེར་ལྔ་ཡོད།
།རི་རབ་ལྷོ་ཕྱོགས་འཛམ་གླིང་ཤིང་རྟའི་དབྱིབས། །སོག་ཁའི་ཡུ་བ་ཆུ་ངོས་བསྟན་པ་ལ། །དཔག་ཚད་ཕྱེད་དང་བཞི་གཞན་ཕྱོགས་གསུམ་ལ། །སྟོང་ཕྲག་གཉིས་གཉིས་ཤར་ན་རྔ་ཡབ་དང་། །ནུབ་ན་རྔ་ཡབ་གཞན་ཡོད་འཛམ་གླིང་དབུས།
།མ་ག་དྷ་ནས་བྱང་དུ་རི་ནག་པོ། །དགུར་རྒྱུད་གངས་རི་སྤོས་ངད་དེ་ཡི་ཕྱིར། །སྤོས་རི་ངད་ལྔན་དེ་གཉིས་བར་གྱི་མཚོ། །མ་དྲོས་གྲུ་བཞི་ཟབ་དང་ངོས་དེའི་ཚད།
།དཔག་ཚད་ལྔ་བཅུ་རེ་རེ་དེ་ཡི་ཆུ། །གཙང་དང་འཇམ་དང་སྙོག་མ་མེད་མངར་དང་། དྲི་ཞིམ་མགྲིན་པ་ལྟོ་ལ་མི་གནོད་པ། །ཡན་ལག་བརྒྱད་དང་ལྡན་པའི་ཆུ་ཡིན་ནོ། །དེ་ལ་ཆུ་བོ་བཞི་འབབ་སི་ཏ་དང་། །གངྒཱ་སིནྡྷུ་པཀྵུ་ཞེས་པའོ།
།མ་དྲོས་རྩ་བའི་བྲག་གི་བྱ་སྐྱིབས་ན། །འཛམ་བུ་ཏྲི་ཤའི་དཔག་བསམ་སྡོང་བུ་ལས། །འབྲས་བུ་ཆེར་སྨིན་མཚོ་ནང་ལྷུང་བའི་སྒྲ། །འཛམ་བུ་ཞེས་བྱའི་མཚོན་པས་འཛམ་གླིང་གྲགས།
།ཤར་གྱི་ལུས་འཕགས་གླིང་ནི་ཟླ་གམ་ལ། །རི་རབ་ངོས་བསྟན་སྤྱད་ཁ་དཔག་ཚད་ནི། །སུམ་བརྒྱ་ལྔ་བཅུ་གྲངས་གཞན་གསུམ་དྲུག་རེ། །བྱང་ན་ལུས་དང་ལྷོ་ན་ལུས་འཕགས་ཡོད། །དེ་གསུམ་གླིང་གཞན་རྣམས་ལས་རྟ་ལ་བདུན།
།གྱེན་དུ་འཕགས་དང་མི་རྣམས་གཟུགས་བཟང་བས། །ལུས་འཕགས་པོ་ཞེས་གྲགས་པ་དེ་ནས་ཡིན། །བྱང་ན་སྒྲ་མི་སྙན་ནི་གྲུ་བཞི་ལ། །ངོས་རེར་དཔག་ཚད་ཉིས་སྟོང་ནུབ་ཕྱོགས་ན། །སྒྲ་མི་སྙན་དང་ཤར་ན་དེའི་ཟླ་བ།
།ཤིང་དང་ཤ་ཟའི་སྐད་ཀྱིས་ཞག་བདུན་ནས། །འཆི་འཕོ་སྒྲ་འབྱུང་དེ་ཕྱིར་སྒྲ་མི་སྙན། །ནུབ་ཀྱི་བ་གླང་སྤྱོད་ནི་

ཟླུམ་པོ་ཡིན། །མཐའ་སྐོར་དག་ལ་དཔག་ཚད་བདུན་སྟོང་དང་། །ལྔ་བརྒྱ་ཡོད་ཅིང་ལྷོ་ན་གཡོ་ལྡན་དང་། །བྱང་ན་ལམ་མཆོག་འགྲོ་ཡོད་དེ་ཡི་མིང་། །ཕལ་ཆེར་བ་གླང་རིན་ཆེན་ལོངས་སྤྱོད་པས། །བ་གླང་སྤྱོད་ཞེས་གྲགས་པ་དེ་ཡི་ཕྱིར།
།རི་བདུན་གླིང་རྣམས་རི་བོ་ཐམས་ཅད་ཀྱང་། །རི་རབ་དང་མཚུངས་ཐུར་དུ་བརྒྱད་ཁྲི་ཟུག །རི་རབ་མཚོ་སྟེང་ཡན་ལ་བང་རིམ་བཞི། །འོག་མའི་ངོས་དེར་དཔག་ཚད་ཁྲི་དྲུག་སྟོང་།
།གོང་མའི་རིམ་བཞིན་ཕྱེད་དེ་ཞུམ་པའོ། །སྟེང་ཕྱོགས་དཔག་ཚད་བཞི་ཁྲི་མེ་ཤེལ་ལའང་། །ཉི་མའི་དཀྱིལ་འཁོར་ཐད་ཀར་དཔག་ཚད་གྲངས། །ལྔ་བཅུ་རྩ་གཅིག་མཐའ་སྐོར་ཆིག་བརྒྱ་དང་། །ལྔ་བཅུ་རྩ་གསུམ་དཔངས་ལ་དཔག་ཚད་དྲུག
།བཅོ་བརྒྱད་ཆ་གཅིག་ཡོད་པ་བར་སྣང་གནས། །མཐུག་རྔམས་དེ་བཞིན་ཆུ་ཤེལ་ལས་གྲུབ་པ། ཟླ་བའི་དཀྱིལ་འཁོར་ཐད་ཀར་ལྔ་བཅུ་དང་། །མཐའ་སྐོར་དཔག་ཚད་ཕྱེད་དང་ཉིས་བརྒྱའོ། །སྐར་མ་རིན་ཆེན་སྣ་ཚོགས་ལས་གྲུབ་མང་།
།ཟླུམ་པོ་ཆུང་ཚད་རྒྱང་གྲགས་གཅིག་དང་ནི། །འབྲིང་གསུམ་ཆེ་བ་ལ་དྲུག་མཐའ་སྐོར་ལ། །རང་རང་ཐད་ཀའི་གསུམ་འགྱུར་དག་ཏུ་འདོད། །འདི་ནས་དཔག་ཚད་ལྔ་ཡན་རི་རབ་ཀྱི།
།རྩེ་མན་གནས་ཤིང་གྲངས་ཀ་དུང་ཕྱུར་གཉིས། །བྱེ་བ་ཕྲག་བརྒྱད་ས་ཡ་ལྔ་རུ་བཞེད། །བཅུད་ཀྱི་སེམས་ཅན་སྨིན་ཚུལ་སྟོང་གསུམ་འདི། །བསྐལ་བ་མེས་བཤིག་རྗེས་ལ་འོད་གསལ་གྱི། །ལྷ་ནས་རིམ་གྱིས་ཚེ་འཕོས་ཚངས་རིས་སླེབས།
།འཇིག་རྟེན་སྤྱི་ལས་ཚངས་པ་བྱ་བ་བྱུང་། །དེ་ནི་ལྷ་ནས་རིམ་རྒྱུད་སྒྲ་མི་སྙན། །བ་གླང་སྤྱོད་དང་ལུས་འཕགས་འཛམ་གླིང་སྐྱེས། །དུད་འགྲོ་ཡི་དྭགས་དམྱལ་བ་མཐར་ཐུག་ཏེ།
།དམྱལ་བ་ཞེས་བྱ་འཇམ་གླིང་འདིའི་འོག་ཏུ། །དཔག་ཚད་སྟོང་ཕྲག་ཉི་ཤུ་གྲུ་བཞིར་གནས། །ཡི་དྭགས་གནས་

པ་རྒྱལ་པོའི་ཁབ་ཀྱི་འོག །དཔག་ཚད་ལྔ་བརྒྱར་གྲོང་ཁྱེར་སེར་སྐྱ་ན། །ཡི་དྭགས་གཙོ་བོ་གཤིན་རྗེ་ཆོས་རྒྱལ་ཡོད། །དུད་འགྲོ་ཕལ་ཆེར་ཕྱི་ཡི་རྒྱ་མཚོར་གནས། ཁ་འཐོར་བ་རྣམས་ལྷ་མིའི་ཡུལ་ནའང་ཡོད།
།མི་རྣམས་གླིང་བཞི་གླིང་གཡོག་བརྒྱད་པོ་དང་། །གསེར་གླིང་ལ་སོགས་གླིང་ཕྲན་གཞན་ནའང་གནས། །ལྷ་མིན་གནས་པ་རི་རབ་མཚོར་བྱིང་བའི། ཁོང་སེང་ལ་ཡོད་མཐུར་ལ་རིམ་པ་བཞིན། །གནས་བཟང་ཆང་གི་ལྟུང་བ་མེད་པ་ཙམ།
།མ་རྟོགས་ལྷ་དང་ལོ་ངོ་མཉམ་འདྲར་བཤད།ཁམས་གསུམ་སེམས་ཅན་དབྱེ་བ་འདི་ལྟ་ཏེ། །མནར་མེད་དམྱལ་བ་ཡི་དྭགས་དུད་འགྲོ་དང་། །མི་དང་ལྷ་མིན་འདོད་པའི་ལྷ་དྲུག་མན། །འཁྲིག་པ་ཟས་ནོར་ཆགས་པས་འདོད་ཁམས་ཟེར།
།ལྷ་དྲུག་འོག་མ་རྒྱལ་ཆེན་རིགས་བཞིའི་འཁོར། །རི་རབ་བང་རིམ་དང་པོར་གཞོང་ཐོགས་དང་། །གཉིས་པར་འཕྲེང་ཐོགས་གསུམ་པར་སྟག་ཉོས་གནས། །བཞི་པའི་ལྷ་དང་གཉའ་ཤིང་འཛིན་རི་ཡི།
།ཤར་ཕྱོགས་ཡུལ་འཁོར་སྲུང་ན་ཡུལ་འཁོར་སྲུང། །བྱང་ཕྱོགས་ལྕང་ལོ་ཅན་ན་རྣམ་ཐོས་སྲས། །ནུབ་ཕྱོགས་སྣ་ཚོགས་གཟུགས་ན་མིག་མི་བཟང་། །ལྷོ་ཕྱོགས་འཕགས་སྐྱེས་པོ་ན་འཕགས་སྐྱེས་རྒྱལ། །ཉི་ཟླ་སྐར་མ་ལྕགས་རི་འཛམ་གླིང་གི།
རི་དང་ལྗོན་ཤིང་ལ་གནས་ལྷ་ཚོགས་རྣམས། །རྒྱལ་ཆེན་རིགས་བཞིར་ཆ་སྟོང་སྡེ་ཚན་གཅིག།དེར་རྟིང་རི་རབ་ཟུར་བཞིའི་ལྕོག་དེ་ལ། །འཕང་དུ་དཔག་ཚད་ཕྱེད་དང་ལྔ་དེ་འཕགས།
།ཆུ་ཞེང་བརྒྱ་དང་ཉི་ཤུ་རྩ་ལྔ་རེ། །མཐའ་སྐོར་དཔག་ཚད་ལྔ་བརྒྱས་སྐོར་བ་ན། །གནོད་སྦྱིན་གསང་བ་པ་རྣམས་གནས་པར་བཤད། །དེ་ཡི་དབུས་ན་སུམ་ཅུ་རྩ་གསུམ་ནི། །གསེར་ལས་གྲུབ་པའི་གྲོང་ཁྱེར་ལྟ་ན་སྡུག
།དཔག་ཚད་ཕྱེད་དང་གཉིས་འཕགས་ངོས་རེ་ལ། །ཉིས་སྟོང་ལྔ་བརྒྱ་མཐའ་མ་ཁྲིས་འཁོར་

བའི། །ལྕགས་རི་དང་བཅས་དེ་དབུས་ལྷའི་གནས། །རྣམ་རྒྱལ་ཁང་བཟངས་གྲུ་བཞི་གྱེན་ཕྱོགས་ལ། །དཔག་ཚད་ཕྱེད་དང་ལྔ་འཕགས་ངོས་རེ་ལ། །ཉི་བརྒྱ་ལྔ་བཅུ་རེ་ཡོད་དེ་དག་ན། །ནོར་ལྷ་མཆེད་བརྒྱད་དྲག་པོ་བཅུ་གཅིག་དང་།
།ཉི་མ་བཅུ་གཉིས་མཐའ་སྐར་བུ་གཉིས་ཏེ། །དབང་པོ་ཉེར་དབང་སུམ་ཅུ་རྩ་གསུམ་དག །ཡོད་ཕྱིར་ལྷ་གནས་སུམ་ཅུ་རྩ་གསུམ་ཟེར། །བརྒྱ་བྱིན་བཙུན་མོའི་སྡེ་སོགས་ལྷ་དབང་ནི། །ལྷ་མིན་བུ་མོ་རྣམས་དང་རྣམ་པར་རོལ།
།དེ་སྟེང་དཔག་ཚད་བརྒྱད་ཁྲི་འཐབ་བྲལ་གནས། །ཚད་ནི་རི་རབ་ངོས་ལས་ཉིས་འགྱུར་ཆེ། །དེ་ཡན་འཐབ་རྩོད་དང་བྲལ་འཐབ་བྲལ་ཞེས། །དེ་ནས་དཔག་ཚད་དྲུག་ཁྲི་འཕགས་པ་ན། །དགའ་ལྡན་ལྷ་གནས་འཐབ་བྲལ་གཉིས་འགྱུར་ཆེ།
།བྱམས་མགོན་ཐེག་ཆེན་སྐྱོང་བས་དགའ་ལྡན་ཟེར། །དེར་སྟེང་དཔག་ཚད་གསུམ་འབུམ་ཉི་ཁྲི་ན། །འཕྲུལ་དགའི་ལྷ་གནས་དགའ་ལྡན་ཉིས་འགྱུར་ཆེ། །རང་གི་སྤྲུལ་ནས་སྤྱོད་པས་འཕྲུལ་དགའ་ཟེར།
།དེར་སྟེང་དཔག་ཚད་དྲུག་འབུམ་བཞི་ཁྲི་ན། །གཞན་འཕྲུལ་དབང་བྱེད་འཕྲུལ་དགའི་ཉིས་འགྱུར་ཆེ། །གཞན་གྱི་སྤྲུལ་པའི་ལོངས་སྤྱོད་དཔག་མེད་ལ། །བདེ་བར་སྤྱོད་པས་གཞན་འཕྲུལ་དབང་བྱེད་ཟེར།
།དེ་མན་འདོད་པའི་ལྷ་དྲུག་འདོད་ཁམས་ཡིན། །དེར་སྟེང་གཟུགས་ཁམས་ལྷ་རིགས་བཅུ་བདུན་ནི། །བསམ་གཏན་བཞིས་བསྡུས་དང་པོ་ཚངས་རིས་དང་། །འདུན་ན་འདོན་དང་ཚངས་པ་ཆེན་པོའོ། །གཉིས་པ་འོད་ཆུང་ཚད་མེད་འོད་གསལ་ལོ།
།གསུར་པ་དགེ་ཆུང་ཚད་མེད་དགེ་རྒྱས་སོ། །བཞི་པ་དག་ལ་རྣམ་པ་བརྒྱད་དུ་འབྱེད། །སྤྲིན་མེད་བསོད་ནམས་སྐྱེས་དང་འབྲས་བུ་ཆེ། །དེ་མན་སོ་སོ་སྐྱེ་བོའི་གནས་གཞན་ཡིན།
།མི་ཆེ་མི་གདུང་གྱ་ནོམ་སྣང་བ་དང་། །ཤིན་ཏུ་མཐོ་བ་འོག་མིན་གནས་དང་ལྔ། །

འཕགས་པའི་གནས་ཡིན་གཙང་རིགས་ལྷ་ལྔ་ཟེར། །བར་ཁྱད་རྒྱ་ཁྱོན་གཉིས་འགྱུར་ཡར་ཡར་ཆེ། །བཅུ་བདུན་པ་དེ་འདོད་ལྷ་འདོད་ཆགས་བྲལ། །གཟུགས་ལ་ཆགས་པས་གཟུགས་ཁམས་པ་ཞེས་ཟེར། །དེ་ཡི་སྟེང་ན་གཟུགས་མེད་ལྷ་གནས་བཞི།
།ལུས་མེད་ཏིང་འཛིན་བྱེ་བྲག་བཞི་འགྱུར་ཏེ། །ནམ་མཁའ་མཐའ་ཡས་སྐྱེ་མཆེད་རྣམ་ཤེས་དང་། །ཅི་ཡང་མེད་དང་འདུ་ཤེས་མེད་མིན་རྣམས། །གཟུགས་མེད་འདོད་པའི་འདོད་ཆགས་བཅས་པའི་ཕྱིར།
།གཟུགས་མེད་ཁམས་ཀྱི་ལྷ་ནི་བཞི་ཟེར་རོ། །ཨེ་མ་སྲིད་པའི་རྩེར་ཕྱིན་ལྷ་ཐོབ་ཀྱང་། །སེམས་ཀྱི་གནས་ལུགས་མ་རྟོགས་འཁྲུལ་བ་སྤྱོད། །ཟོ་ཆུན་འཁྱུད་མོ་ཇི་བཞིན་འཁོར་བ་རྣམས། །དལ་འབྱོར་ཐོབ་དུས་བཙན་ས་འཛིན་པ་རིགས།
།བསྐལ་བ་དང་ལོ་ཟླ་ཞག་དུས་ཀྱི་ཐུང་མཐའི་སྐད་ཅིག་མ་ལ་ཐུག་ཏེ། དེའང་། ཕྲ་བའི་སྐད་གཅིག་མའི་ཚད་ནི། གྱད་ཀྱིས་སེ་གོལ་གཏོགས་པ་གཅིག་གི་ཡུན་ནམ། བུད་མེད་འབྲིང་པོའི་བལ་འདབ་འཐེན་ནས་འཕང་ལ།
དཀྲིས་པའི་ཡུན་དེ་བརྒྱ་ཉི་ཤུར་བགོས་པའི་ཆ་གཅིག་ཡིན་པར་འདོད་དོ། །ཕྲ་བའི་སྐད་གཅིག་མ་དེ་བརྒྱ་ཉི་ཤུ་ལ་རགས་པའི་སྐད་གཅིག་གོ །དེ་དྲུག་ཅུ་ལ་ཐང་གཅིག་གོ། དེ་སུམ་ཅུ་ལ་ཡུད་ཙམ་གཅིག
དེ་སུམ་ཅུ་ལ་ཉིན་ཞག་གཅིག དེ་སུམ་ཅུ་ལ་ཟླ་བ་གཅིག ཟླ་བ་བཅུ་གཉིས་ལ་ལོ་གཅིག་ ལོ་དེ། བཅུ། བརྒྱ། སྟོང་། ཁྲི། འབུམ། ས་ཡ། བྱེ་བ། དུང་ཕྱུར། ཐེར་འབུམ་རྣམས་བཅུ་འགྱུར་ཡིན།
དེར་རྟིང་ཟླ་བོ་དང་བཅས་པའི་གྲངས་ཀྱི་རྣམ་གྲངས་ནི་དཔག་ཏུ་མེད་དེ། མཐར་ཐུག་བརྗོད་དུ་མེད་པའོ། །བསྐལ་བ་དྲུག་ཞེས་པ་ནི། བར་གྱི་བསྐལ་བ་དང་། ཆགས་པའི་བསྐལ་བ་དང་། གནས་པའི་བསྐལ་བ་དང་།
འཇིག་པའི་བསྐལ་བ་དང་། སྟོང་པའི་བསྐལ་བ་དང་། བསྐལ་བ་ཆེན་

པོའོ། །བར་བསྐལ་ཅེས་པ་ནི། མི་ལོ་ཐེར་འབུམ་བཅུ་ལ་ཐེར་འབུམ་ཆེན་པོ་གཅིག་ཡོང་བ། དེ་ལ་བར་བསྐལ་གཅིག་ཟེར་ཏེ། དེ་འདྲ་བ་ཉི་ཤུའི་ཡུན་ལ་སྣོད་བཅུད་འཇིག ཉི་ཤུའི་ཡུན་ལ་སྟོང་། ཉི་ཤུའི་ཡུན་དུ་ཆགས།
ཉི་ཤུའི་ཡུན་དུ་གནས་པ། བར་བསྐལ་བརྒྱད་ཅུ་པོ་དེ་རྫོགས་པ་ལ། བསྐལ་བ་ཆེན་པོ་གཅིག་ཟེར་རོ། །དང་པོར་ཆགས་པ་ལ་བར་བསྐལ་གཅིག་འགྲོ་བའི་ཚད་ནི། རླུང་གི་དཀྱིལ་འཁོར་བརྩམས་པ་ནས། དམྱལ་བ་མནར་མེད་དུ་སེམས་ཅན་གཅིག་སྐྱེས་པའི་བར་དེ་ཡིན་ཅིང་།
འཇིག་པའི་འགོ་བརྩམས་པ་ནས། མནར་མེད་དུ་སེམས་ཅན་གཅིག་ཀྱང་མེད་པའི་དུས་དེའང་། བར་བསྐལ་གཅིག་ཡིན་ནོ། །སྣོད་འཇིག་པའི་ཚེ་མེས་འཇིག་པ་དང་།
ཆུས་འཇིག་པ་དང་། རླུང་གིས་འཇིག་པ་དག་གསུམ་ལས། མཐར་རླུང་གིས་འཇིག་པའི་དུས་སུ། བསམ་གཏན་གསུམ་པའི་གནས་མན་འཇིག་ཏེ། རླུང་ཆེན་པོས་རི་རབ་ཀྱང་གཏོར་ནས་ཡང་དུ་སྟོང་ལ། གཞན་རྣམས་ལྟ་སྨོས་ཀྱང་ཅི་དགོས།
དེ་ལྟར་དུ་ཐམས་ཅད་ཞིག་ཚར་བའི་རྗེས་ལ། ཕྱོགས་བཅུའི་རླུང་འདུས་ནས། སྲ་ཞིང་བརྟན་པའི་དཀྱིལ་འཁོར་ཆགས་པ་ལ་བརྟེན་ནས། ཆུའི་དཀྱིལ་འཁོར་དང་། གསེར་གྱི་ས་གཞི་ལ་སོགས་སྣོད་ཀྱི་འཇིག་རྟེན་དང་།
བཅུད་ཀྱི་སེམས་ཅན་སྔོན་མ་ལྟར་ཡར་མར། རིམ་པ་བཞིན་ལེགས་པར་ཆགས་སོ། །ཆོས་རྒྱལ་འཕགས་པས་མདོ་རྒྱུད་མཐའ་དག་གིས། ཁྱད་པར་འཕགས་པའི་དོན་བསྡུས་བསྟན་བཅོས་མིང་།
།ཤེས་བྱ་རབ་གསལ་གྲགས་པའི་ཉི་མ་ཡིས། །བདག་བློའི་མུན་པ་བསལ་ཕྱིར་སྣོད་བཅུད་ཀྱི། །ཆགས་འཇིག་ཁམས་སུམ་དབྱེ་བ་མདོར་བསྡུས་འདིས། །དགེ་བས་འགྲོ་རྣམས་ཀུན་མཁྱེན་ཐོབ་པར་ཤོག། །།

ཡིག་ཚང་མཁས་པ་དགའ་བྱེད་ཀྱི་མཛད་བྱང་དང་། སྨོན་ལམ་བཞུགས་སོ། ཨོཾ་སྭ་སྟི། རྒྱལ་བའི་བཀའ་དང་བསྟན་འཛིན་སྐྱེས་བུ་ཡིས། །དགོངས་བཞེད་དང་མཐུན་འཛམ་གླིང་ཤས་ཆེ་བའི། །ལོ་པཎ་མཁས་གྲུབ་ཆོས་རྒྱལ་རིམ་པ་དང་།
།སྟོབས་ལྡན་རྣམས་ཀྱི་ཐུབ་བསྟན་རྒྱས་པའི་ཐབས། །སྣ་ཚོགས་སྤེལ་མཛད་རྣམ་ཐར་བསྒྲིགས་པ་ཡིས། །ལེགས་བཤད་མཁས་པ་དགའ་བྱེད་ཡིག་ཚང་འདི། །ཡིག་མཁན་ཤཱཀྱའི་དགེ་སྟེན་ཤྲི་བྷུ་ཏི།
།བྷ་དྲའི་མིང་ཅན་གཡས་རུ་སྟག་ཚང་པའི། །ཤིང་ཕོ་སྟག་ལ་སྟག་སྣ་དོན་རྩེར་བཀོད། །འདི་ཡི་དགེ་བ་རབ་དཀར་དྲི་མེད་དེས། །རྒྱལ་བའི་བསྟན་པ་ཡུན་རིང་གནས་པ་དང་། །འགྲོ་ཀུན་བླ་མེད་བྱང་ཆུབ་མྱུར་ཐོབ་ཤོག
།སྔོན་ཆད་བོད་འདིར་མཁས་མང་གིས་བསྡེབས་པའི། །ཡིག་ཚང་ཡིག་ཚོགས་རྒྱས་པ་མང་མོད་ཀྱི། །དེ་དག་ཀུན་ཀྱང་རིན་ཆེན་གསེར་དང་མཚུངས། །ཚིག་གི་ནོར་བུ་རྡོག་བསྡུས་ཡི་གེའི་འབྲུ། །དག་གསལ་སྲད་བུར་བརྒྱུས་པའི་ཡིག་ཚང་མཆོག
།མདོར་བསྡུས་དོན་གསལ་འཛམ་བུ་ཆུ་བོའི་གསེར། ཇི་བཞིན་མཁས་པའི་ཁྱད་ནོར་འདི་འདྲ་དཀོན། །སྐལ་ལྡན་དགའ་སྤྲོ་སྤེལ་བའི་རྒྱུར་གྱུར་ཅིག །འདི་དོན་མཐོང་ཐོས་དྲན་པའི་སྐྱེས་བུ་ཀུན།
།ཆོས་རྒྱལ་ཡོན་མཆོད་རྣམས་ལ་སེམས་དད་ཅིང་། །སངས་རྒྱས་བསྟན་ལ་

མཆོག་ཏུ་མོས་པ་དང་། །རང་གཞན་དགེ་ལ་བསྐུལ་བའི་རྒྱུར་གྱུར་ཅིག །མཁས་མང་རྒྱུ་སྐར་དབུས་ན་ཉི་མ་བཞིན། །གཞན་ཕན་འོད་སྟོང་འགྱེད་པའི་ཡིག་ཚང་འདིས། །བློ་ངན་མུན་ནག་རབ་རིབ་ཕྱིར་བསལ་ནས། །བློ་གྲོས་པད་ཚལ་རྒྱས་པའི་རྒྱུར་གྱུར་ཅིག
།བློ་གསལ་རི་དྭགས་གཙོ་བོ་གདོང་ལྔ་བཞིན། །སྨྲ་བའི་ཕྱོགས་ལ་མི་འཇིགས་ཡིག་ཚང་འདིས། །ལྟས་ངན་ཝ་སྐྱེས་ཚོགས་རྣམས་ཟིལ་མནན་ནས། །ཕས་རྒོལ་སྤོབས་པ་འཇོམས་པའི་རྒྱུར་གྱུར་ཅིག
།ཟབ་ཡངས་རྒྱ་མཚོའི་སྐྱེ་བོའི་ཁྲོད་ན་དེད་དཔོན་བཞིན། །གང་ལ་ཅི་འདོད་སྟེར་བའི་ཡིག་ཚང་འདིས། །བླུན་རྨོངས་དབུལ་བའི་སྡུག་བསྔལ་ཀུན་བསལ་ནས། །འདོད་དགུའི་གཏེར་ཁ་འབྱེད་པའི་རྒྱུར་གྱུར་ཅིག
།ནོར་འཚོལ་སྐྱེ་བོའི་ཁྲོད་ན་དེད་དཔོན་བཞིན། །ཐབས་མཁས་གྲུ་ཆེན་ལྡན་པའི་ཡིག་ཚང་འདིས། །འགྲོ་མང་ཕན་བདེའི་རླུང་གིས་རབ་བསྐྱོད་ནས། །ཐར་པའི་ལམ་མཆོག་སྩོལ་བའི་རྒྱུར་གྱུར་ཅིག
།དགེ་བའི་བསམ་པས་ཕྱོགས་ཀུན་མཐའ་དག་ནས། །ཟབ་བསྡུས་ལེགས་པར་བསྒྲིགས་པའི་ཡིག་ཚང་འདིས། །མཁའ་ལྟར་ཁྱབ་ནས་བསྟན་པའི་བྱ་བ་ཀུན། །སྒྲུབ་པའི་དམིགས་རྐྱེན་བྱེད་པའི་རྒྱུར་གྱུར་ཅིག
།ཕྱོགས་གཅིག་འདུས་ན་འདོད་དགུའི་གཏེར་མཛོད་དང་། །སོ་སོར་འཐོར་ནའང་རིན་ཆེན་རས་མ་བཞིན། །གང་ལྟར་གྱུར་ཀྱང་ཕན་བྱེད་ཡིག་ཚང་འདིས། །འགྲོ་མང་དགེ་ལ་བསྐུལ་བའི་རྒྱུར་གྱུར་ཅིག །འདོད་དགུའི་བང་མཛོད་ལེགས་བཤད་རྒྱན་གྱི་སྤྲས།
།ངོ་མཚར་གཏམ་རྒྱུད་འཕྲེང་བའི་དྲྭ་ཕྱེད་འཕྱངས། །སངས་རྒྱས་བྱོན་ཚུལ་ཏོག་གི་ཉེར་མཛེས་པའི། །ཁང་བཟངས་ཀུན་འཛོམས་དེ་ཡི་ཕྱོགས་བཞི་རུ། །ད་

ལྟའི་སྐབས་ན་བསྟན་པའི་སྲོག་ཤིང་འཛིན། །སྙིགས་དུས་འགྲོ་མགོན་ཆོས་རྒྱལ་རབ་བརྟན་གྱིས། །རྣམ་ཐར་ནོར་བུའི་རྒྱལ་མཚན་ཆེར་བཙུགས་ནས། །སྙན་གྲགས་བ་དན་གཡོ་བའི་རྒྱུར་གྱུར་ཅིག །མདོར་ན་བསྟན་དང་འགྲོ་ལ་ཕན་ཕྱིར་དུ།
།ལྷག་བསམ་རྣམ་པར་དག་པས་བཀོད་པ་དང་། །བླ་མེད་དཀོན་མཆོག་གསུམ་གྱི་བདེན་པའི་མཐུས། །ཇི་ལྟར་སྨོན་པ་ཡིད་བཞིན་འགྲུབ་གྱུར་ཅིག །སྨྲ་བའི་སེང་གེ་འཇམ་དབྱངས་མགོན་པོའི་སྐུ།
།མཚན་དཔེའི་གཟི་འོད་འཁོར་ཚོགས་སྐུ་ཚེའི་ཚད། །ཞིང་ཁམས་འཕྲིན་ལས་བཟང་པོ་ཅི་འདྲ་བ། །དེ་འདྲ་ཁོ་ནར་བདག་སོགས་འཇུག་གྱུར་ཅིག །ཕྱོགས་དུས་གནས་སྐབས་ཐམས་ཅད་དུ་དགེ་ལེགས་ཆེན་པོའི་དཔལ་གྱིས་ཀུན་ནས་ཀུན་ཏུ་འབྱོར་ཅིང་ཁྱབ་གྱུར་ཅིག
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། སྨོན་ལམ་ཐམས་ཅད་ཡོངས་སུ་གྲུབ་པའི་རྒྱལ་པོ་ཕྱག་འཚལ་ལོ། །ཏདྱ་ཐཱ།
ཨོཾ་དྷ་ར་དྷ་ར་བྷན་དྷ་རེ་སྭཱ་ཧཱ། ཞེས་པ་ལན་གཅིག་བརྗོད་པས། རང་དང་གཞན་གྱི་དོན་དུ། སྨོན་ལམ་བཏབ་པ་ཐམས་ཅད་གདོན་མི་ཟ་བར་འགྲུབ་པར་འགྱུར་རོ། །ཞེས་མདོ་སྡེ་ནས་གསལ་བར་གསུངས་སོ། །དགེ་ལེགས་འཕེལ་བར་གྱུར་ཅིག
རྒྱ་གར་རྒྱ་ནག་ལི་ཡུལ་ཁ་བ་ཅན། །ཟས་གཙང་ལ་སོགས་རྒྱལ་རབས་མང་པོ་དང་། །ས་སྐྱའི་གདུང་རབས་ལ་སོགས་གངས་ཅན་དུ། །བླ་རབས་བྱོན་ཚུལ་མཛད་འཕྲིན་དེབ་གཏེར་འདི། །བསྟན་ལ་རབ་འབྱམས་བོ་དྷི་དྷྭ་ཛ་ཡིས།
།ལྷག་བསམ་རྣམ་པར་དག་པས་མྱུར་བར་བྲིས། །འདི་བྲིས་པ་ལས་དགེ་བ་གང་ཐོབ་དེས། །འགྲོ་ལ་འཁོར་བའི་གཡང་ས་རབ་བཀན་ནས། །ས་དང་ལམ་གྱི་སྤངས་རྟོགས་མྱུར་རྫོགས་ཏེ།
།བཅུ་གསུམ་རྡོ་རྗེ་འཛིན་པ་ཐོབ་ཕྱིར་བསྔོ།། དགེའོ། །བཀྲ་ཤིས།། །།

